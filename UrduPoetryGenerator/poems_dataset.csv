index,poem
1,"aa ki mirī jaan ko qarār nahīñ hai 
tāqat-e-bedād-e-intizār nahīñ hai 
dete haiñ jannat hayāt-e-dahr ke badle 
nashsha ba-andāza-e-ḳhumār nahīñ hai 
girya nikāle hai terī bazm se mujh ko 
haa.e ki rone pe iḳhtiyār nahīñ hai 
ham se abas hai gumān-e-ranjish-e-ḳhātir 
ḳhaak meñ ushshāq kī ġhubār nahīñ hai 
dil se uThā lutf-e-jalva-hā-e-ma.ānī 
ġhair-e-gul ā.īna-e-bahār nahīñ hai 
qatl kā mere kiyā hai ahd to baare 
vaa.e agar ahd ustuvār nahīñ hai 
tū ne qasam mai-kashī kī khaa.ī hai 'ġhālib' 
terī qasam kā kuchh e'tibār nahīñ hai"
2,"aabrū kyā ḳhaak us gul kī ki gulshan meñ nahīñ 
hai garebāñ nañg-e-pairāhan jo dāman meñ nahīñ 
zof se ai girya kuchh baaqī mire tan meñ nahīñ 
rañg ho kar uḌ gayā jo ḳhuuñ ki dāman meñ nahīñ 
ho ga.e haiñ jamā ajzā-e-nigāh-e-āftāb 
zarre us ke ghar kī dīvāroñ ke rauzan meñ nahīñ 
kyā kahūñ tārīki-e-zindān-e-ġham andher hai 
pamba nūr-e-sub.h se kam jis ke rauzan meñ nahīñ 
raunaq-e-hastī hai ishq-e-ḳhāna vīrāñ saaz se 
anjuman be-shamā hai gar barq ḳhirman meñ nahīñ 
zaḳhm silvāne se mujh par chārā-juī kā hai taan 
ġhair samjhā hai ki lazzat zaḳhm-e-sozan meñ nahīñ 
bas-ki haiñ ham ik bahār-e-nāz ke maare hue 
jalva-e-gul ke sivā gard apne madfan meñ nahīñ 
qatra qatra ik hayūlā hai na.e nāsūr kā 
ḳhuuñ bhī zauq-e-dard se fāriġh mire tan meñ nahīñ 
le ga.ī saaqī kī naḳhvat qulzum-āshāmī mirī 
mauj-e-mai kī aaj rag miinā kī gardan meñ nahīñ 
ho fishār-e-zof meñ kyā nā-tavānī kī numūd 
qad ke jhukne kī bhī gunjā.ish mire tan meñ nahīñ 
thī vatan meñ shaan kyā 'ġhālib' ki ho ġhurbat meñ qadr 
be-takalluf huuñ vo musht-e-ḳhas ki gulḳhan meñ nahīñ"
3,"aah ko chāhiye ik umr asar hote tak 
kaun jiitā hai tirī zulf ke sar hote tak 
dām-e-har-mauj meñ hai halqa-e-sad-kām-e-nahañg 
dekheñ kyā guzre hai qatre pe guhar hote tak 
āshiqī sabr-talab aur tamannā betāb 
dil kā kyā rañg karūñ ḳhūn-e-jigar hote tak 
tā-qayāmat shab-e-furqat meñ guzar jā.egī umr 
saat din ham pe bhī bhārī haiñ sahar hote tak 
ham ne maanā ki taġhāful na karoge lekin 
ḳhaak ho jā.eñge ham tum ko ḳhabar hote tak 
partav-e-ḳhur se hai shabnam ko fanā kī ta.alīm 
maiñ bhī huuñ ek ināyat kī nazar hote tak 
yak nazar besh nahīñ fursat-e-hastī ġhāfil 
garmī-e-bazm hai ik raqs-e-sharar hote tak 
ġham-e-hastī kā 'asad' kis se ho juz marg ilaaj 
sham.a har rañg meñ jaltī hai sahar hote tak"
4,"ā.īna dekh apnā sā muñh le ke rah ga.e 
sāhab ko dil na dene pe kitnā ġhurūr thā 
qāsid ko apne haath se gardan na māriye 
us kī ḳhatā nahīñ hai ye merā qusūr thā 
zof-e-junūñ ko vaqt-e-tapish dar bhī duur thā 
ik ghar meñ muḳhtasar bayābāñ zarūr thā 
ai vā.e-ġhaflat-e-nigah-e-shauq varna yaañ 
har paara sañg laḳht-e-dil-e-koh-e-tūr thā 
dars-e-tapish hai barq ko ab jis ke naam se 
vo dil hai ye ki jis kā taḳhallus subūr thā 
har rañg meñ jalā 'asad'-e-fitna-intizār 
parvāna-e-tajallī-e-sham-e-zuhūr thā 
shāyad ki mar gayā tire ruḳhsār dekh kar 
paimāna raat maah kā labrez-e-nūr thā 
jannat hai terī teġh ke kushtoñ kī muntazir 
jauhar savād-e-jalva-e-mizhgān-e-hūr thā"
5,"ā.īna kyuuñ na duuñ ki tamāshā kaheñ jise 
aisā kahāñ se lā.ūñ ki tujh sā kaheñ jise 
hasrat ne lā rakhā tirī bazm-e-ḳhayāl meñ 
gul-dasta-e-nigāh suvaidā kaheñ jise 
phūñkā hai kis ne gosh-e-mohabbat meñ ai ḳhudā 
afsūn-e-intizār tamannā kaheñ jise 
sar par hujūm-e-dard-e-ġharībī se Dāliye 
vo ek musht-e-ḳhāk ki sahrā kaheñ jise 
hai chashm-e-tar meñ hasrat-e-dīdār se nihāñ 
shauq-e-ināñ guseḳhta dariyā kaheñ jise 
darkār hai shaguftan-e-gul-hā-e-aish ko 
sub.h-e-bahār pumba-e-mīnā kaheñ jise 
'ġhālib' burā na maan jo vaa.iz burā kahe 
aisā bhī koī hai ki sab achchhā kaheñ jise 
yā rab hameñ to ḳhvāb meñ bhī mat dikhā.iyo 
ye mahshar-e-ḳhayāl ki duniyā kaheñ jise 
hai intizār se sharar ābād rustaḳhez 
mizhgān-e-koh-kan rag-e-ḳhārā kaheñ jise 
kis fursat-e-visāl pe hai gul ko andalīb 
zaḳhm-e-firāq ḳhanda-e-be-jā kaheñ jise"
6,"āmad-e-ḳhat se huā hai sard jo bāzār-e-dost 
dūd-e-sham-e-kushta thā shāyad ḳhat-e-ruḳhsār-e-dost 
ai dil-e-nā-āqibat-andesh zabt-e-shauq kar 
kaun lā saktā hai tāb-e-jalva-e-dīdār-e-dost 
ḳhāna-vīrāñ-sāzī-e-hairat tamāshā kījiye 
sūrat-e-naqsh-e-qadam huuñ rafta-e-raftār-e-dost 
ishq meñ bedād-e-rashk-e-ġhair ne maarā mujhe 
kushta-e-dushman huuñ āḳhir garche thā bīmār-e-dost 
chashm-e-mā raushan ki us bedard kā dil shaad hai 
dīda-e-pur-ḳhūñ hamārā sāġhar-e-sarshār-e-dost 
ġhair yuuñ kartā hai merī pursish us ke hijr meñ 
be-takalluf dost ho jaise koī ġham-ḳhvār-e-dost 
taaki maiñ jānūñ ki hai us kī rasā.ī vaañ talak 
mujh ko detā hai payām-e-vāda-e-dīdār-e-dost 
jab ki maiñ kartā huuñ apnā shikva-e-zof-e-dimāġh 
sar kare hai vo hadīs-e-zulf-e-ambar-bār-e-dost 
chupke chupke mujh ko rote dekh paatā hai agar 
hañs ke kartā hai bayān-e-shoḳhī-e-guftār-e-dost 
mehrbānī-hā-e-dushman kī shikāyat kījiye 
tā bayāñ kiije sipās-e-lazzat-e-āzār-e-dost 
ye ġhazal apnī mujhe jī se pasand aatī hai aap 
hai radīf-e-sher meñ 'ġhālib' zi-bas takrār-e-dost 
chashm-e-band-e-ḳhalq juz timsāl-e-ḳhud-bīnī nahīñ 
aa.ina hai qālib-e-ḳhisht-e-dar-o-dīvār-e-dost 
barq-e-ḳhirman-zār gauhar hai nigāh-e-tez yaañ 
ashk ho jaate haiñ ḳhushk az-garmī-e-raftār-e-dost 
hai savā neze pe us ke qāmat-e-nau-ḳhez se 
āftāb-e-sub.h-e-mahshar hai gul-e-dastār-e-dost 
ai adū-e-maslahat chand ba-zabt afsurda rah 
kardanī hai jam.a tāb-e-shoḳhī-e-dīdār-e-dost 
laġhzishat-e-mastāna o josh-e-tamāshā hai 'asad' 
ātish-e-mai se bahār-e-garmī-e-bāzār-e-dost"
7,"āmad-e-sailāb-e-tūfān-e-sadā-e-āb hai 
naqsh-e-pā jo kaan meñ rakhtā hai uñglī jaada se 
bazm-e-mai vahshat-kada hai kis kī chashm-e-mast kā 
shīshe meñ nabz-e-parī pinhāñ hai mauj-e-bāda se 
dekhtā huuñ vahshat-e-shauq-e-ḳharosh-āmāda se 
fāl-e-rusvā.ī sirishk-e-sar-ba-sahrā-dāda se 
daam gar sabze meñ pinhāñ kījiye tā.ūs ho 
josh-e-nairañg-e-bahār arz-e-sahrā-dāda se 
ḳhema-e-lailā siyāh o ḳhāna-e-majnūñ ḳharāb 
josh-e-vīrānī hai ishq-e-dāġh-e-bairūñ-dāda se 
bazm-e-hastī vo tamāshā hai ki jis ko ham 'asad' 
dekhte haiñ chashm-e-az-ḳhvāb-e-adam-nakushāda se"
8,"afsos ki dandāñ kā kiyā rizq falak ne 
jin logoñ kī thī dar-ḳhur-e-aqd-e-guhar añgusht 
kaafī hai nishānī tirā chhalle kā na denā 
ḳhālī mujhe dikhlā ke ba-vaqt-e-safar añgusht 
likhtā huuñ 'asad' sozish-e-dil se suḳhan-e-garm 
tā rakh na sake koī mire harf par añgusht"
9,"ajab nashāt se jallād ke chale haiñ ham aage 
ki apne saa.e se sar paañv se hai do qadam aage 
qazā ne thā mujhe chāhā ḳharāb-e-bāda-e-ulfat 
faqat ḳharāb likhā bas na chal sakā qalam aage 
ġham-e-zamāna ne jhāḌī nashāt-e-ishq kī mastī 
vagarna ham bhī uThāte the lazzat-e-alam aage 
ḳhudā ke vāste daad us junūn-e-shauq kī denā 
ki us ke dar pe pahuñchte haiñ nāma-bar se ham aage 
ye umr bhar jo pareshāniyāñ uThā.ī haiñ ham ne 
tumhāre aa.iyo ai turrah-hā-e-ḳham-ba-ḳham aage 
dil o jigar meñ pur-afshāñ jo ek mauja-e-ḳhūñ hai 
ham apne zom meñ samjhe hue the us ko dam aage 
qasam janāze pe aane kī mere khāte haiñ 'ġhālib' 
hamesha khāte the jo merī jaan kī qasam aage"
10,"arz-e-nāz-e-shoḳhi-e-dandāñ barā.e-ḳhanda hai 
dāvā-e-jamiyat-e-ahbāb jā-e-ḳhanda hai 
hai adam meñ ġhuncha mahv-e-ibrat-e-anjām-e-gul 
yak-jahāñ zaanū ta.ammul dar-qafā-e-ḳhanda hai 
kulfat-e-afsurdagī ko aish-e-betābī harām 
varna dandāñ dar dil afshurdan binā-e-ḳhanda hai 
shorish-e-bātin ke haiñ ahbāb munkir varna yaañ 
dil muhīt-e-girya o lab āshnā-e-ḳhanda hai 
ḳhud-faroshī-hā-e-hastī bas-ki jā-e-ḳhanda hai 
har shikast-e-qīmat-e-dil meñ sadā-e-ḳhanda hai 
naqsh-e-ibrat dar nazar yā naqd-e-ishrat dar bisāt 
do-jahāñ vus.at ba-qadr-e-yak-fa.zā-e-ḳhanda hai 
jā-e-istihzā hai ishrat-koshi-e-hastī 'asad' 
sub.h o shabnam fursat-e-nashv-o-numā-e-ḳhanda hai"
11,"arz-e-niyāz-e-ishq ke qābil nahīñ rahā 
jis dil pe naaz thā mujhe vo dil nahīñ rahā 
jaatā huuñ dāġh-e-hasrat-e-hastī liye hue 
huuñ sham-e-kushta dar-ḳhur-e-mahfil nahīñ rahā 
marne kī ai dil aur hī tadbīr kar ki maiñ 
shāyān-e-dast-o-bāzū-e-qātil nahīñ rahā 
bar-rū-e-shash-jahat dar-e-ā.īna baaz hai 
yaañ imtiyāz-e-nāqis-o-kāmil nahīñ rahā 
vā kar diye haiñ shauq ne band-e-naqāb-e-husn 
ġhair-az-nigāh ab koī haa.il nahīñ rahā 
go maiñ rahā rahīn-e-sitam-hā-e-rozgār 
lekin tire ḳhayāl se ġhāfil nahīñ rahā 
dil se havā-e-kisht-e-vafā miT ga.ī ki vaañ 
hāsil sivā.e hasrat-e-hāsil nahīñ rahā 
bedād-e-ishq se nahīñ Dartā magar 'asad' 
jis dil pe naaz thā mujhe vo dil nahīñ rahā 
har-chand maiñ huuñ tūti-e-shīrīñ-suḳhan vale 
ā.īna aah mere muqābil nahīñ rahā 
jāñ-dād-gāñ kā hausla fursat-gudāz hai 
yaañ arsa-e-tapīdan-e-bismil nahīñ rahā 
huuñ qatra-zan ba-vādī-e-hasrat shabāna roz 
juz tār-e-ashk jāda-e-manzil nahīñ rahā 
ai aah merī ḳhātir-e-vābasta ke sivā 
duniyā meñ koī uqda-e-mushkil nahīñ rahā 
andāz-e-nāla yaad haiñ sab mujh ko par 'asad' 
jis dil pe naaz thā mujhe vo dil nahīñ rahā"
12,"'asad' ham vo junūñ-jaulāñ gadā-e-be-sar-o-pā haiñ 
ki hai sar-panja-e-mizhgān-e-āhū pusht-ḳhār apnā"
13,"az-mehr tā-ba-zarra dil-o-dil hai aa.ina 
tuutī ko shash-jihat se muqābil hai aa.ina 
hairat hujūm-e-lazzat-e-ġhaltānī-e-tapish 
sīmāb-e-bālish o kamar-e-dil hai aa.ina 
ġhaflat ba-bāl-e-jauhar-e-shamshīr par-fishāñ 
yaañ pusht-e-chashm-e-shoḳhī-e-qātil hai aa.ina 
hairat-nigāh-e-barq-e-tamāshā bahār-e-shoḳh 
dar-parda-e-havā par-e-bismil hai aa.ina 
yaañ rah ga.e haiñ nāḳhun-e-tadbīr TuuT kar 
jauhar-tilism-e-uqda-e-mushkil hai aa.ina 
ham-zānū-e-ta.ammul o ham-jalva-gāh-e-gul 
ā.īna-band ḳhalvat-o-mahfil hai aa.ina 
dil kār-gāh-e-fikr o 'asad' be-navā-e-dil 
yaañ sañg-e-āstāna-e-'bedil' hai aa.ina"
14,"ba-nāla hāsil-e-dil-bastagī farāham kar 
matā-e-ḳhāna-e-zanjīr juz sadā ma.alūm 
ba-qadr-e-hausla-e-ishq jalva-rezī hai 
vagarna ḳhāna-e-ā.īna kī fazā ma.alūm 
'asad' farefta-e-intiḳhāb-e-tarz-e-jafā 
vagarna dilbarī-e-vāda-e-vafā ma.alūm"
15,"baaġh pā kar ḳhafaqānī ye Darātā hai mujhe 
sāya-e-shāḳh-e-gul af.ī nazar aatā hai mujhe 
jauhar-e-teġh ba-sar-chashma-e-dīgar mālūm 
huuñ maiñ vo sabza ki zahrāb ugātā hai mujhe 
mudda.ā mahv-e-tamāshā-e-shikast-e-dil hai 
ā.ina-ḳhāna meñ koī liye jaatā hai mujhe 
naala sarmāya-e-yak-ālam o aalam kaf-e-ḳhāk 
āsmāñ baiza-e-quamrī nazar aatā hai mujhe 
zindagī meñ to vo mahfil se uThā dete the 
dekhūñ ab mar ga.e par kaun uThātā hai mujhe 
baaġh tujh bin gul-e-nargis se Darātā hai mujhe 
chāhūñ gar sair-e-chaman aañkh dikhātā hai mujhe 
shor-e-timsāl hai kis rashk-e-chaman kā yā rab 
aa.ina baiza-e-bulbul nazar aatā hai mujhe 
hairat-e-ā.ina anjām-e-junūñ huuñ jyuuñ sham.a 
kis qadar dāġh-e-jigar shola uThātā hai mujhe 
maiñ huuñ aur hairat-e-jāved magar zauq-e-ḳhayāl 
ba-fusūn-e-nigah-e-nāz satātā hai mujhe 
hairat-e-fikr-e-suḳhan sāz-e-salāmat hai 'asad' 
dil pas-e-zānū-e-ā.īna biThātā hai mujhe"
16,"bāzīcha-e-atfāl hai duniyā mire aage 
hotā hai shab-o-roz tamāshā mire aage 
ik khel hai aurañg-e-sulaimāñ mire nazdīk 
ik baat hai ejāz-e-masīhā mire aage 
juz naam nahīñ sūrat-e-ālam mujhe manzūr 
juz vahm nahīñ hastī-e-ashiyā mire aage 
hotā hai nihāñ gard meñ sahrā mire hote 
ghistā hai jabīñ ḳhaak pe dariyā mire aage 
mat pūchh ki kyā haal hai merā tire pīchhe 
tū dekh ki kyā rañg hai terā mire aage 
sach kahte ho ḳhud-bīn o ḳhud-ārā huuñ na kyuuñ huuñ 
baiThā hai but-e-ā.ina-sīmā mire aage 
phir dekhiye andāz-e-gul-afshānī-e-guftār 
rakh de koī paimāna-e-sahbā mire aage 
nafrat kā gumāñ guzre hai maiñ rashk se guzrā 
kyūñkar kahūñ lo naam na un kā mire aage 
īmāñ mujhe roke hai jo khīñche hai mujhe kufr 
ka.aba mire pīchhe hai kalīsā mire aage 
āshiq huuñ pa māshūq-farebī hai mirā kaam 
majnūñ ko burā kahtī hai lailā mire aage 
ḳhush hote haiñ par vasl meñ yuuñ mar nahīñ jaate 
aa.ī shab-e-hijrāñ kī tamannā mire aage 
hai maujzan ik qulzum-e-ḳhūñ kaash yahī ho 
aatā hai abhī dekhiye kyā kyā mire aage 
go haath ko jumbish nahīñ āñkhoñ meñ to dam hai 
rahne do abhī sāġhar-o-mīnā mire aage 
ham-pesha o ham-mashrab o hamrāz hai merā 
'ġhālib' ko burā kyuuñ kaho achchhā mire aage"
17,"bahut sahī ġham-e-gītī sharāb kam kyā hai 
ġhulām-e-sāqī-e-kausar huuñ mujh ko ġham kyā hai 
tumhārī tarz-o-ravish jānte haiñ ham kyā hai 
raqīb par hai agar lutf to sitam kyā hai 
suḳhan meñ ḳhāma-e-ġhālib kī ātish-afshānī 
yaqīñ hai ham ko bhī lekin ab us meñ dam kyā hai 
kaTe to shab kaheñ kaaTe to saañp kahlāve 
koī batāo ki vo zulf-e-ḳham-ba-ḳham kyā hai 
likhā kare koī ahkām-e-tāla-e-maulūd 
kise ḳhabar hai ki vaañ jumbish-e-qalam kyā hai 
na hashr-o-nashr kā qaa.el na kesh o millat kā 
ḳhudā ke vāste aise kī phir qasam kyā hai 
vo dād-o-dīd garāñ-māya shart hai hamdam 
vagarna mehr-e-sulaimān-o-jām-e-jam kyā hai"
18,"balā se haiñ jo ye pesh-e-nazar dar-o-dīvār 
nigāh-e-shauq ko haiñ bāl-o-par dar-o-dīvār 
vufūr-e-ashk ne kāshāne kā kiyā ye rañg 
ki ho ga.e mire dīvār-o-dar dar-o-dīvār 
nahīñ hai saaya ki sun kar naved-e-maqdam-e-yār 
ga.e haiñ chand qadam pesh-tar dar-o-dīvār 
huī hai kis qadar arzāni-e-mai-e-jalva 
ki mast hai tire kūche meñ har dar-o-dīvār 
jo hai tujhe sar-e-saudā-e-intizār to aa 
ki haiñ dukān-e-matā-e-nazar dar-o-dīvār 
hujūm-e-girya kā sāmān kab kiyā maiñ ne 
ki gir paḌe na mire paañv par dar-o-dīvār 
vo aa rahā mire ham-sā.e meñ to saa.e se 
hue fidā dar-o-dīvār par dar-o-dīvār 
nazar meñ khaTke hai bin tere ghar kī ābādī 
hamesha rote haiñ ham dekh kar dar-o-dīvār 
na pūchh be-ḳhudi-e-aish-e-maqdam-e-sailāb 
ki nāchte haiñ paḌe sar-ba-sar dar-o-dīvār 
na kah kisī se ki 'ġhālib' nahīñ zamāne meñ 
harīf-e-rāz-e-mohabbat magar dar-o-dīvār"
19,"barshikāl-e-girya-e-āshiq hai dekhā chāhiye 
khil ga.ī mānind-e-gul sau jā se dīvār-e-chaman 
ulfat-e-gul se ġhalat hai dāva-e-vārastagī 
sarv hai bā-vasf-e-āzādī giraftār-e-chaman 
saaf hai az bas-ki aks-e-gul se gulzār-e-chaman 
jānashīn-e-jauhar-e-ā.īna hai ḳhār-e-chaman 
hai nazākat bas ki fasl-e-gul meñ me.amār-e-chaman 
qālib-e-gul meñ Dhalī hai ḳhisht-e-dīvār-e-chaman 
terī ārā.ish kā istiqbāl kartī hai bahār 
jauhar-e-ā.īna hai yaañ naqsh-e-ehzār-e-chaman 
bas ki paa.ī yaar kī rañgīñ-adā.ī se shikast 
hai kulāh-e-nāz-e-gul bar tāq-e-dīvār-e-chaman 
vaqt hai gar bulbul-e-miskīñ zuleḳhā.i kare 
yūsuf-e-gul jalva-farmā hai ba-bāzār-e-chaman 
vahshat-afzā girya-hā mauqūf-e-fasl-e-gul 'asad' 
chashm-e-dariyā-rez hai mīzāb-e-sarkār-e-chaman"
20,"bas-ki dushvār hai har kaam kā āsāñ honā 
aadmī ko bhī mayassar nahīñ insāñ honā 
girya chāhe hai ḳharābī mire kāshāne kī 
dar o dīvār se Tapke hai bayābāñ honā 
vā-e-dīvāngi-e-shauq ki har dam mujh ko 
aap jaanā udhar aur aap hī hairāñ honā 
jalva az-bas-ki taqāzā-e-nigah kartā hai 
jauhar-e-ā.ina bhī chāhe hai mizhgāñ honā 
ishrat-e-qatl-gah-e-ahl-e-tamannā mat pūchh 
īd-e-nazzāra hai shamshīr kā uryāñ honā 
le ga.e ḳhaak meñ ham dāġh-e-tamannā-e-nashāt 
tū ho aur aap ba-sad-rañg-e-gulistāñ honā 
ishrat-e-pāra-e-dil zaḳhm-e-tamannā khānā 
lazzat-e-rīsh-e-jigar ġharq-e-namak-dāñ honā 
kī mire qatl ke ba.ad us ne jafā se tauba 
haa.e us zūd-pashīmāñ kā pashemāñ honā 
haif us chaar girah kapḌe kī qismat 'ġhālib' 
jis kī qismat meñ ho āshiq kā garebāñ honā"
21,"bazm-e-shāhanshāh meñ ash.ār kā daftar khulā 
rakhiyo yā rab ye dar-e-ganjīna-e-gauhar khulā 
shab huī phir anjum-e-raḳhshanda kā manzar khulā 
is takalluf se ki goyā but-kade kā dar khulā 
garche huuñ dīvāna par kyuuñ dost kā khā.ūñ fareb 
āstīñ meñ dashna pinhāñ haath meñ nashtar khulā 
go na samjhūñ us kī bāteñ go na pā.ūñ us kā bhed 
par ye kyā kam hai ki mujh se vo parī-paikar khulā 
hai ḳhayāl-e-husn meñ husn-e-amal kā sā ḳhayāl 
ḳhuld kā ik dar hai merī gor ke andar khulā 
muñh na khulne par hai vo aalam ki dekhā hī nahīñ 
zulf se baḌh kar naqāb us shoḳh ke muñh par khulā 
dar pe rahne ko kahā aur kah ke kaisā phir gayā 
jitne arse meñ mirā lipTā huā bistar khulā 
kyuuñ añdherī hai shab-e-ġham hai balāoñ kā nuzūl 
aaj udhar hī ko rahegā dīda-e-aḳhtar khulā 
kyā rahūñ ġhurbat meñ ḳhush jab ho havādis kā ye haal 
naama laatā hai vatan se nāma-bar aksar khulā 
us kī ummat meñ huuñ maiñ mere raheñ kyuuñ kaam band 
vāste jis shah ke 'ġhālib' gumbad-e-be-dar khulā"
22,"be-e'tidāliyoñ se subuk sab meñ ham hue 
jitne ziyāda ho ga.e utne hī kam hue 
pinhāñ thā daam saḳht qarīb āshiyān ke 
uḌne na paa.e the ki giraftār ham hue 
hastī hamārī apnī fanā par dalīl hai 
yaañ tak miTe ki aap ham apnī qasam hue 
saḳhtī kashān-e-ishq kī pūchhe hai kyā ḳhabar 
vo log rafta rafta sarāpā alam hue 
terī vafā se kyā ho talāfī ki dahr meñ 
tere sivā bhī ham pe bahut se sitam hue 
likhte rahe junūñ kī hikāyāt-e-ḳhūñ-chakāñ 
har-chand is meñ haath hamāre qalam hue 
allāh re terī tundi-e-ḳhū jis ke biim se 
ajzā-e-nāla dil meñ mire rizq-e-ham hue 
ahl-e-havas kī fat.h hai tark-e-nabard-e-ishq 
jo paañv uTh ga.e vahī un ke alam hue 
naale adam meñ chand hamāre supurd the 
jo vaañ na khiñch sake so vo yaañ aa ke dam hue 
chhoḌī 'asad' na ham ne gadā.ī meñ dil-lagī 
saa.il hue to āshiq-e-ahl-e-karam hue"
23,"bīm-e-raqīb se nahīñ karte vidā-e-hosh 
majbūr yaañ talak hue ai iḳhtiyār haif 
jaltā hai dil ki kyuuñ na ham ik baar jal ga.e 
ai nā-tamāmi-e-nafas-e-shola-bār haif"
24,"bisāt-e-ijz meñ thā ek dil yak qatra ḳhuuñ vo bhī 
so rahtā hai ba-andāz-e-chakīdan sar-nigūñ vo bhī 
rahe us shoḳh se āzurda ham chande takalluf se 
takalluf bartaraf thā ek andāz-e-junūñ vo bhī 
ḳhayāl-e-marg kab taskīñ dil-e-āzurda ko baḳhshe 
mire dām-e-tamannā meñ hai ik said-e-zabūñ vo bhī 
na kartā kaash naala mujh ko kyā mālūm thā hamdam 
ki hogā bā.is-e-afzā.ish-e-dard-e-darūñ vo bhī 
na itnā burrish-e-teġh-e-jafā par naaz farmāo 
mire dariyā-e-be-tābī meñ hai ik mauj-e-ḳhūñ vo bhī 
mai-e-ishrat kī ḳhvāhish sāqi-e-gardūñ se kyā kiije 
liye baiThā hai ik do chaar jām-e-vāzh-gūñ vo bhī 
mire dil meñ hai 'ġhālib' shauq-e-vasl o shikva-e-hijrāñ 
ḳhudā vo din kare jo us se maiñ ye bhī kahūñ vo bhī 
mujhe ma.alūm hai jo tū ne mere haq meñ sochā hai 
kahīñ ho jaa.e jald ai gardish-e-gardūn-e-dūñ vo bhī 
nazar rāhat pe merī kar na va.ada shab ke aane kā 
ki merī ḳhvāb-bandī ke liye hogā fusūñ vo bhī"
25,"chāhiye achchhoñ ko jitnā chāhiye 
ye agar chāheñ to phir kyā chāhiye 
sohbat-e-rindāñ se vājib hai hazar 
jā-e-mai apne ko khīñchā chāhiye 
chāhne ko tere kyā samjhā thā dil 
baare ab is se bhī samjhā chāhiye 
chaak mat kar jaib be-ayyām-e-gul 
kuchh udhar kā bhī ishārā chāhiye 
dostī kā parda hai begānagī 
muñh chhupānā ham se chhoḌā chāhiye 
dushmanī ne merī khoyā ġhair ko 
kis qadar dushman hai dekhā chāhiye 
apnī rusvā.ī meñ kyā chaltī hai sa.ī 
yaar hī hañgāma-ārā chāhiye 
munhasir marne pe ho jis kī umiid 
nā-umīdī us kī dekhā chāhiye 
ġhāfil in mah-tal.atoñ ke vāste 
chāhne vaalā bhī achchhā chāhiye 
chāhte haiñ ḳhūb-rūyoñ ko 'asad' 
aap kī sūrat to dekhā chāhiye"
26,"chaak kī ḳhvāhish agar vahshat ba-uryānī kare 
sub.h ke mānind zaḳhm-e-dil garebānī kare 
jalve kā tere vo aalam hai ki gar kiije ḳhayāl 
dīda-e-dil ko ziyārat-gāh-e-hairānī kare 
hai shikastan se bhī dil naumīd yā rab kab talak 
ābgīna koh par arz-e-girāñ-jānī kare 
mai-kada gar chashm-e-mast-e-nāz se paave shikast 
mū-e-shīsha dīda-e-sāġhar kī mizhgānī kare 
ḳhatt-e-āriz se likhā hai zulf ko ulfat ne ahd 
yak-qalam manzūr hai jo kuchh pareshānī kare"
27,"chashm-e-ḳhūbāñ ḳhāmushī meñ bhī navā-pardāz hai 
surma to kahve ki dūd-e-sho.ala-e-āvāz hai 
paikar-e-ushshāq sāz-e-tāla-e-nā-sāz hai 
naala goyā gardish-e-saiyyāra kī āvāz hai 
dast-gāh-e-dīda-e-ḳhūñ-bār-e-majnūñ dekhnā 
yak-bayābāñ jalva-e-gul farsh-e-pā-andāz hai 
chashm-e-ḳhūbāñ mai-farosh-e-nashshah-zār-e-nāz hai 
surma goyā mauj-e-dūd-e-shola-e-āvāz hai 
hai sarīr-e-ḳhāma rezish-hā-e-istiqbāl-e-nāz 
naama ḳhud paiġhām ko bāl-o-par-e-parvāz hai 
sar-navisht-e-iztirāb-anjāmi-e-ulfat na pūchh 
nāl-e-ḳhāma ḳhār-ḳhār-e-ḳhātir-e-āġhāz hai 
shoḳhi-e-iz.hār ġhair-az-vahshat-e-majnūñ nahīñ 
lailā-e-manī 'asad' mahmil-nashīn-e-rāz hai 
naġhma hai kānoñ meñ us ke nāla-e-murġh-e-asīr 
rishta-e-pā yaañ navā-sāmān-e-band-e-sāz hai 
sharm hai tarz-e-talāsh-e-intiḳhāb-e-yak-nigāh 
iztirāb-e-chashm barpā doḳhta-ġhammāz hai"
28,"daa.im paḌā huā tire dar par nahīñ huuñ maiñ 
ḳhaak aisī zindagī pe ki patthar nahīñ huuñ maiñ 
kyuuñ gardish-e-mudām se ghabrā na jaa.e dil 
insān huuñ piyāla o sāġhar nahīñ huuñ maiñ 
yā-rab zamāna mujh ko miTātā hai kis liye 
lauh-e-jahāñ pe harf-e-mukarrar nahīñ huuñ maiñ 
had chāhiye sazā meñ uqūbat ke vāste 
āḳhir gunāhgār huuñ kāfar nahīñ huuñ maiñ 
kis vāste aziiz nahīñ jānte mujhe 
la.al o zamurrad o zar o gauhar nahīñ huuñ maiñ 
rakhte ho tum qadam mirī āñkhoñ se kyuuñ dareġh 
rutbe meñ mahr-o-māh se kam-tar nahīñ huuñ maiñ 
karte ho mujh ko man.a-e-qadam-bos kis liye 
kyā āsmān ke bhī barābar nahīñ huuñ maiñ 
'ġhālib' vazīfa-ḳhvār ho do shaah ko duā 
vo din ga.e ki kahte the naukar nahīñ huuñ maiñ"
29,"dahr meñ naqsh-e-vafā vaj.h-e-tasallī na huā 
hai ye vo lafz ki sharminda-e-ma.anī na huā 
sabza-e-ḳhat se tirā kākul-e-sarkash na dabā 
ye zamurrad bhī harīf-e-dam-e-af.ī na huā 
maiñ ne chāhā thā ki andoh-e-vafā se chhūTūñ 
vo sitamgar mire marne pe bhī raazī na huā 
dil guzargāh-e-ḳhayāl-e-mai-o-sāġhar hī sahī 
gar nafas jāda-e-sar-manzil-e-taqvī na huā 
huuñ tire va.ada na karne meñ bhī raazī ki kabhī 
gosh minnat-kash-e-gulbāñg-e-tasallī na huā 
kis se mahrūmī-e-qismat kī shikāyat kiije 
ham ne chāhā thā ki mar jaa.eñ so vo bhī na huā 
mar gayā sadma-e-yak-jumbish-e-lab se 'ġhālib' 
nā-tavānī se harīf-e-dam-e-īsī na huā 
na huī ham se raqam hairat-e-ḳhatt-e-ruḳh-e-yār 
safha-e.ā.ina jaulāñ-gah-e-tūtī na huā 
vus.at-e-rahmat-e-haq dekh ki baḳhshā jaave 
mujh sā kāfir ki jo mamnūn-e-ma.āsī na huā"
30,"dar-ḳhur-e-qahr-o-ġhazab jab koī ham sā na huā 
phir ġhalat kyā hai ki ham sā koī paidā na huā 
bandagī meñ bhī vo āzāda o ḳhud-bīñ haiñ ki ham 
ulTe phir aa.e dar-e-ka.aba agar vā na huā 
sab ko maqbūl hai da.avā tirī yaktā.ī kā 
rū-ba-rū koī but-e-ā.ina-sīmā na huā 
kam nahīñ nāzish-e-hamnāmi-e-chashm-e-ḳhūbāñ 
terā bīmār burā kyā hai gar achchhā na huā 
siine kā daaġh hai vo naala ki lab tak na gayā 
ḳhaak kā rizq hai vo qatra ki dariyā na huā 
naam kā mere hai jo dukh ki kisī ko na milā 
kaam meñ mere hai jo fitna ki barpā na huā 
har-bun-e-mū se dam-e-zikr na Tapke ḳhuuñ naab 
hamza kā qissa huā ishq kā charchā na huā 
qatra meñ dajla dikhā.ī na de aur juzv meñ kul 
khel laḌkoñ kā huā dīda-e-bīnā na huā 
thī ḳhabar garm ki 'ġhālib' ke uḌeñge purze 
dekhne ham bhī ga.e the pa tamāshā na huā"
31,"dard minnat-kash-e-davā na huā 
maiñ na achchhā huā burā na huā 
jam.a karte ho kyuuñ raqīboñ ko 
ik tamāshā huā gila na huā 
ham kahāñ qismat āzmāne jaa.eñ 
tū hī jab ḳhanjar-āzmā na huā 
kitne shīrīñ haiñ tere lab ki raqīb 
gāliyāñ khā ke be-mazā na huā 
hai ḳhabar garm un ke aane kī 
aaj hī ghar meñ boriyā na huā 
kyā vo namrūd kī ḳhudā.ī thī 
bandagī meñ mirā bhalā na huā 
jaan dī dī huī usī kī thī 
haq to yuuñ hai ki haq adā na huā 
zaḳhm gar dab gayā lahū na thamā 
kaam gar ruk gayā ravā na huā 
rahzanī hai ki dil-sitānī hai 
le ke dil dil-sitāñ ravāna huā 
kuchh to paḌhiye ki log kahte haiñ 
aaj 'ġhālib' ġhazal-sarā na huā"
32,"dard se mere hai tujh ko be-qarārī haa.e haa.e 
kyā huī zālim tirī ġhaflat-shi.ārī haa.e haa.e 
tere dil meñ gar na thā āshob-e-ġham kā hausla 
tū ne phir kyuuñ kī thī merī ġham-gusārī haa.e haa.e 
kyuuñ mirī ġham-ḳhvārgī kā tujh ko aayā thā ḳhayāl 
dushmanī apnī thī merī dost-dārī haa.e haa.e 
umr bhar kā tū ne paimān-e-vafā bāñdhā to kyā 
umr ko bhī to nahīñ hai pā.edārī haa.e haa.e 
zahr lagtī hai mujhe āb-o-havā-e-zindagī 
ya.anī tujh se thī ise nā-sāzgārī haa.e haa.e 
gul-fishānī-hā-e-nāz-e-jalva ko kyā ho gayā 
ḳhaak par hotī hai terī lāla-kārī haa.e haa.e 
sharm-e-rusvā.ī se jā chhupnā naqāb-e-ḳhāk meñ 
ḳhatm hai ulfat kī tujh par parda-dārī haa.e haa.e 
ḳhaak meñ nāmūs-e-paimān-e-mohabbat mil ga.ī 
uTh ga.ī duniyā se rāh-o-rasm-e-yārī haa.e haa.e 
haath hī teġh-āzmā kā kaam se jaatā rahā 
dil pe ik lagne na paayā zaḳhm-e-kārī haa.e haa.e 
kis tarah kaaTe koī shab-hā-e-tār-e-barshigāl 
hai nazar ḳhū-karda-e-aḳhtar-shumārī haa.e haa.e 
gosh mahjūr-e-payām o chashm-e-mahrūm-e-jamāl 
ek dil tis par ye nā-ummīd-vārī haa.e haa.e 
ishq ne pakḌā na thā 'ġhālib' abhī vahshat kā rañg 
rah gayā thā dil meñ jo kuchh zauq-e-ḳhvārī haa.e haa.e"
33,"dekh kar dar-parda garm-e-dāman-afshānī mujhe 
kar ga.ī vābasta-e-tan merī uryānī mujhe 
ban gayā teġh-e-nigāh-e-yār kā sañg-e-fasāñ 
marhabā maiñ kyā mubārak hai girāñ-jānī mujhe 
kyuuñ na ho be-iltifātī us kī ḳhātir jam.a hai 
jāntā hai mahv-e-pursish-hā-e-pinhānī mujhe 
mere ġham-ḳhāne kī qismat jab raqam hone lagī 
likh diyā min-jumla-e-asbāb-e-vīrānī mujhe 
bad-gumāñ hotā hai vo kāfir na hotā kaash ke 
is qadar zauq-e-navā-e-murġh-e-bustānī mujhe 
vaa.e vaañ bhī shor-e-mahshar ne na dam lene diyā 
le gayā thā gor meñ zauq-e-tan-āsānī mujhe 
va.ada aane kā vafā kiije ye kyā andāz hai 
tum ne kyuuñ sauñpī hai mere ghar kī darbānī mujhe 
haañ nashāt-e-āmad-e-fasl-e-bahārī vaah vaah 
phir huā hai taaza saudā-e-ġhazal-ḳhvānī mujhe 
dī mire bhaa.ī ko haq ne az-sar-e-nau zindagī 
mīrzā yūsuf hai 'ġhālib' yūsuf-e-sānī mujhe"
34,"dekhnā qismat ki aap apne pe rashk aa jaa.e hai 
maiñ use dekhūñ bhalā kab mujh se dekhā jaa.e hai 
haath dho dil se yahī garmī gar andeshe meñ hai 
ābgīna tundi-e-sahbā se pighlā jaa.e hai 
ġhair ko yā rab vo kyūñkar mana-e-gustāḳhī kare 
gar hayā bhī us ko aatī hai to sharmā jaa.e hai 
shauq ko ye lat ki har dam naala khīñche jā.iye 
dil kī vo hālat ki dam lene se ghabrā jaa.e hai 
duur chashm-e-bad tirī bazm-e-tarab se vaah vaah 
naġhma ho jaatā hai vaañ gar naala merā jaa.e hai 
garche hai tarz-e-taġhāful parda-dār-e-rāz-e-ishq 
par ham aise kho.e jaate haiñ ki vo pā jaa.e hai 
us kī bazm-ārā.iyāñ sun kar dil-e-ranjūr yaañ 
misl-e-naqsh-e-mudda.ā-e-ġhair baiThā jaa.e hai 
ho ke āshiq vo parī-ruḳh aur nāzuk ban gayā 
rañg khultā jaa.e hai jitnā ki uḌtā jaa.e hai 
naqsh ko us ke musavvir par bhī kyā kyā naaz haiñ 
khīñchtā hai jis qadar utnā hī khiñchtā jaa.e hai 
saaya merā mujh se misl-e-dūd bhāge hai 'asad' 
paas mujh ātish-ba-jāñ ke kis se Thahrā jaa.e hai"
35,"dhamkī meñ mar gayā jo na bāb-e-nabard thā 
ishq-e-nabard-pesha talabgār-e-mard thā 
thā zindagī meñ marg kā khaTkā lagā huā 
uḌne se pesh-tar bhī mirā rañg zard thā 
tālīf nusḳha-hā-e-vafā kar rahā thā maiñ 
majmūa-e-ḳhayāl abhī fard fard thā 
dil tā jigar ki sāhil-e-dariyā-e-ḳhūñ hai ab 
is rahguzar meñ jalva-e-gul aage gard thā 
jaatī hai koī kashmakash andoh-e-ishq kī 
dil bhī agar gayā to vahī dil kā dard thā 
ahbāb chārasāzi-e-vahshat na kar sake 
zindāñ meñ bhī ḳhayāl bayābāñ-navard thā 
ye lāsh-e-be-kafan 'asad'-e-ḳhasta-jāñ kī hai 
haq maġhfirat kare ajab āzād mard thā"
36,"dhotā huuñ jab maiñ piine ko us sīm-tan ke paañv 
rakhtā hai zid se khīñch ke bāhar lagan ke paañv 
dī sādgī se jaan paḌūñ kohkan ke paañv 
haihāt kyuuñ na TuuT ga.e pīr-zan ke paañv 
bhāge the ham bahut so usī kī sazā hai ye 
ho kar asiir dābte haiñ rāhzan ke paañv 
marham kī justujū meñ phirā huuñ jo duur duur 
tan se sivā figār haiñ is ḳhasta-tan ke paañv 
allāh-re zauq-e-dasht-navardī ki ba.ad-e-marg 
hilte haiñ ḳhud-ba-ḳhud mire andar kafan ke paañv 
hai josh-e-gul bahār meñ yaañ tak ki har taraf 
uḌte hue ulajhte haiñ murġh-e-chaman ke paañv 
shab ko kisī ke ḳhvāb meñ aayā na ho kahīñ 
dukhte haiñ aaj us but-e-nāzuk-badan ke paañv 
'ġhālib' mire kalām meñ kyūñkar mazā na ho 
piitā huuñ dhoke ḳhusrav-e-shīrīñ-suḳhan ke paañv"
37,"dīvāngī se dosh pe zunnār bhī nahīñ 
ya.anī hamāre jeb meñ ik taar bhī nahīñ 
dil ko niyāz-e-hasrat-e-dīdār kar chuke 
dekhā to ham meñ tāqat-e-dīdār bhī nahīñ 
milnā tirā agar nahīñ āsāñ to sahl hai 
dushvār to yahī hai ki dushvār bhī nahīñ 
be-ishq umr kaT nahīñ saktī hai aur yaañ 
tāqat ba-qadr-e-lazzat-e-āzār bhī nahīñ 
shorīdgī ke haath se hai sar vabāl-e-dosh 
sahrā meñ ai ḳhudā koī dīvār bhī nahīñ 
gunjā.ish-e-adāvat-e-aġhyār yak taraf 
yaañ dil meñ zo.af se havas-e-yār bhī nahīñ 
Dar nāla-hā-e-zār se mere ḳhudā ko maan 
āḳhir navā-e-murġh-e-giraftār bhī nahīñ 
dil meñ hai yaar kī saf-e-mizhgāñ se rū-kashī 
hālāñki tāqat-e-ḳhalish-e-ḳhār bhī nahīñ 
is sādgī pe kaun na mar jaa.e ai ḳhudā 
laḌte haiñ aur haath meñ talvār bhī nahīñ 
dekhā 'asad' ko ḳhalvat-o-jalvat meñ bār-hā 
dīvāna gar nahīñ hai to hushyār bhī nahīñ"
38,"dil-e-nādāñ tujhe huā kyā hai 
āḳhir is dard kī davā kyā hai 
ham haiñ mushtāq aur vo be-zār 
yā ilāhī ye mājrā kyā hai 
maiñ bhī muñh meñ zabān rakhtā huuñ 
kaash pūchho ki mudda.ā kyā hai 
jab ki tujh bin nahīñ koī maujūd 
phir ye hañgāma ai ḳhudā kyā hai 
ye parī-chehra log kaise haiñ 
ġhamza o ishva o adā kyā hai 
shikan-e-zulf-e-ambarīñ kyuuñ hai 
nigah-e-chashm-e-surma sā kyā hai 
sabza o gul kahāñ se aa.e haiñ 
abr kyā chiiz hai havā kyā hai 
ham ko un se vafā kī hai ummīd 
jo nahīñ jānte vafā kyā hai 
haañ bhalā kar tirā bhalā hogā 
aur darvesh kī sadā kyā hai 
jaan tum par nisār kartā huuñ 
maiñ nahīñ jāntā duā kyā hai 
maiñ ne maanā ki kuchh nahīñ 'ġhālib' 
muft haath aa.e to burā kyā hai"
39,"dil hī to hai na sañg-o-ḳhisht dard se bhar na aa.e kyuuñ 
ro.eñge ham hazār baar koī hameñ satā.e kyuuñ 
dair nahīñ haram nahīñ dar nahīñ āstāñ nahīñ 
baiThe haiñ rahguzar pe ham ġhair hameñ uThā.e kyuuñ 
jab vo jamāl-e-dil-faroz sūrat-e-mehr-e-nīm-roz 
aap hī ho nazzāra-soz parde meñ muñh chhupā.e kyuuñ 
dashna-e-ġhamza jāñ-sitāñ nāvak-e-nāz be-panāh 
terā hī aks-e-ruḳh sahī sāmne tere aa.e kyuuñ 
qaid-e-hayāt o band-e-ġham asl meñ donoñ ek haiñ 
maut se pahle aadmī ġham se najāt paa.e kyuuñ 
husn aur us pe husn-e-zan rah ga.ī bul-havas kī sharm 
apne pe e'timād hai ġhair ko āzmā.e kyuuñ 
vaañ vo ġhurūr-e-izz-o-nāz yaañ ye hijāb-e-pās-e-vaza.a 
raah meñ ham mileñ kahāñ bazm meñ vo bulā.e kyuuñ 
haañ vo nahīñ ḳhudā-parast jaao vo bevafā sahī 
jis ko ho diin o dil aziiz us kī galī meñ jaa.e kyuuñ 
'ġhālib'-e-ḳhasta ke baġhair kaun se kaam band haiñ 
roiye zaar zaar kyā kījiye haa.e haa.e kyuuñ"
40,"dil lagā kar lag gayā un ko bhī tanhā baiThnā 
baare apnī bekasī kī ham ne paa.ī daad yaañ 
haiñ zavāl-āmāda ajzā āfrīnash ke tamām 
mahr-e-gardūñ hai charāġh-e-rahguzār-e-bād yaañ 
hai tarahhum-āfrīñ ārā.ish-e-be-dād yaañ 
ashk-e-chashm-e-dām hai har dāna-e-sayyād yaañ 
hai gudāz-e-mom andāz-e-chakīdan-hā-e-ḳhūñ 
nīsh-e-zambūr-e-asal hai nashtar-e-fassād yaañ 
nā-gavārā hai hameñ ehsān-e-sāhab-daulatāñ 
hai zar-e-gul bhī nazar meñ jauhar-e-faulād yaañ 
jumbish-e-dil se hue haiñ uqda-hā-e-kār vā 
kam-tarīñ mazdūr-e-sañgīñ-dast hai farhād yaañ 
qatra-hā-e-ḳhūn-e-bismil zeb-e-dāmāñ haiñ 'asad' 
hai tamāsha kardanī gul-chīnī-e-jallād yaañ"
41,"dil mirā soz-e-nihāñ se be-muhābā jal gayā 
ātish-e-ḳhāmosh kī mānind goyā jal gayā 
dil meñ zauq-e-vasl o yād-e-yār tak baaqī nahīñ 
aag is ghar meñ lagī aisī ki jo thā jal gayā 
maiñ adam se bhī pare huuñ varna ġhāfil bār-hā 
merī āh-e-ātishīñ se bāl-e-anqā jal gayā 
arz kiije jauhar-e-andesha kī garmī kahāñ 
kuchh ḳhayāl aayā thā vahshat kā ki sahrā jal gayā 
dil nahīñ tujh ko dikhātā varna dāġhoñ kī bahār 
is charāġhāñ kā karūñ kyā kār-farmā jal gayā 
maiñ huuñ aur afsurdagī kī aarzū 'ġhālib' ki dil 
dekh kar tarz-e-tapāk-e-ahl-e-duniyā jal gayā 
ḳhānmān-e-āshiqāñ dūkān-e-ātish-bāz hai 
sho.ala-rū jab ho ga.e garm-e-tamāshā jal gayā 
tā kujā afsos-e-garmī-hā-e-sohbat ai ḳhayāl 
dil ba-soz-e-ātish-e-dāġh-e-tamannā jal gayā 
hai 'asad' begāna-e-afsurdagī ai bekasī 
dil z-andāz-e-tapāk-e-ahl-e-duniyā jal gayā 
duud merā sumbulistāñ se kare hai ham-sarī 
bas-ki shauq-e-ātish-e-gul se sarāpā jal gayā 
sham.a-rūyāñ kī sar-añgusht-e-hinā.ī dekh kar 
ġhuncha-e-gul par-fishāñ parvāna-āsā jal gayā"
42,"dil se tirī nigāh jigar tak utar ga.ī 
donoñ ko ik adā meñ razā-mand kar ga.ī 
shaq ho gayā hai siina ḳhushā lazzat-e-farāġh 
taklīf-e-parda-dāri-e-zaḳhm-e-jigar ga.ī 
vo bāda-e-shabāna kī sarmastiyāñ kahāñ 
uThiye bas ab ki lazzat-e-ḳhvāb-e-sahar ga.ī 
uḌtī phire hai ḳhaak mirī kū-e-yār meñ 
baare ab ai havā havas-e-bāl-o-par ga.ī 
dekho to dil-farebi-e-andāz-e-naqsh-e-pā 
mauj-e-ḳhirām-e-yār bhī kyā gul katar ga.ī 
har bul-havas ne husn-parastī shi.ār kī 
ab ābrū-e-sheva-e-ahl-e-nazar ga.ī 
nazzāre ne bhī kaam kiyā vaañ naqāb kā 
mastī se har nigah tire ruḳh par bikhar ga.ī 
fardā o dī kā tafraqa yak baar miT gayā 
kal tum ga.e ki ham pe qayāmat guzar ga.ī 
maarā zamāne ne asadullāh ḳhaañ tumheñ 
vo valvale kahāñ vo javānī kidhar ga.ī"
43,"diyā hai dil agar us ko bashar hai kyā kahiye 
huā raqīb to ho nāma-bar hai kyā kahiye 
ye zid ki aaj na aave aur aa.e bin na rahe 
qazā se shikva hameñ kis qadar hai kyā kahiye 
rahe hai yuuñ gah-o-be-gah ki kū-e-dost ko ab 
agar na kahiye ki dushman kā ghar hai kyā kahiye 
zahe karishma ki yuuñ de rakkhā hai ham ko fareb 
ki bin kahe hī unheñ sab ḳhabar hai kyā kahiye 
samajh ke karte haiñ bāzār meñ vo pursish-e-hāl 
ki ye kahe ki sar-e-rahguzar hai kyā kahiye 
tumheñ nahīñ hai sar-e-rishta-e-vafā kā ḳhayāl 
hamāre haath meñ kuchh hai magar hai kyā kahiye 
unheñ savāl pe zom-e-junūñ hai kyuuñ laḌiye 
hameñ javāb se qat-e-nazar hai kyā kahiye 
hasad sazā-e-kamāl-e-suḳhan hai kyā kījiye 
sitam bahā-e-matā-e-hunar hai kyā kahiye 
kahā hai kis ne ki 'ġhālib' burā nahīñ lekin 
sivā.e is ke ki āshufta-sar hai kyā kahiye"
44,"donoñ jahān de ke vo samjhe ye ḳhush rahā 
yaañ aa paḌī ye sharm ki takrār kyā kareñ 
thak thak ke har maqām pe do chaar rah ga.e 
terā pata na paa.eñ to nā-chār kyā kareñ 
kyā sham.a ke nahīñ haiñ havā-ḳhvāh bazm meñ 
ho ġham hī jāñ-gudāz to ġham-ḳhvār kyā kareñ"
45,"dost ġham-ḳhvārī meñ merī sa.ī farmāveñge kyā 
zaḳhm ke bharte talak nāḳhun na baḌh jāveñge kyā 
be-niyāzī had se guzrī banda-parvar kab talak 
ham kaheñge hāl-e-dil aur aap farmāveñge kyā 
hazrat-e-nāseh gar aaveñ diida o dil farsh-e-rāh 
koī mujh ko ye to samjhā do ki samajhāveñge kyā 
aaj vaañ teġh o kafan bāñdhe hue jaatā huuñ maiñ 
uzr mere qatl karne meñ vo ab lāveñge kyā 
gar kiyā nāseh ne ham ko qaid achchhā yuuñ sahī 
ye junūn-e-ishq ke andāz chhuT jāveñge kyā 
ḳhāna-zād-e-zulf haiñ zanjīr se bhāgeñge kyuuñ 
haiñ giraftār-e-vafā zindāñ se ghabarāveñge kyā 
hai ab is māmūre meñ qaht-e-ġham-e-ulfat 'asad' 
ham ne ye maanā ki dillī meñ raheñ khāveñge kyā"
46,"ek ek qatre kā mujhe denā paḌā hisāb 
ḳhūn-e-jigar vadī.at-e-mizhgān-e-yār thā 
ab maiñ huuñ aur mātam-e-yak-shahr-ārazū 
toḌā jo tū ne aa.ina timsāl-dār thā 
galiyoñ meñ merī na.ash ko khīñche phiro ki maiñ 
jāñ-dāda-e-havā-e-sar-e-rahguzār thā 
mauj-e-sarāb-e-dasht-e-vafā kā na pūchh haal 
har zarra misl-e-jauhar-e-teġh āb-dār thā 
kam jānte the ham bhī ġham-e-ishq ko par ab 
dekhā to kam hue pa ġham-e-rozgār thā 
kis kā junūn-e-dīd tamannā-shikār thā 
ā.īna-ḳhāna vādī-e-jauhar-ġhubār thā 
kis kā ḳhayāl ā.ina-e-intizār thā 
har barg-e-gul ke parde meñ dil be-qarār thā 
juuñ ġhuncha-o-gul āfat-e-fāl-e-nazar na pūchh 
paikāñ se tere jalva-e-zaḳhm āshkār thā 
dekhī vafā-e-fursat-e-rañj-o-nashāt-e-dahr 
ḳhamyāza yak-darāzi-e-umr-e-ḳhumār thā 
sub.h-e-qayāmat ek dum-e-gurg thī 'asad' 
jis dasht meñ vo shoḳh-e-do-ālam shikār thā"
47,"ek jā harf-e-vafā likkhā thā so bhī miT gayā 
zāhiran kāġhaz tire ḳhat kā ġhalat-bar-dār hai 
jī jale zauq-e-fanā kī nā-tamāmī par na kyuuñ 
ham nahīñ jalte nafas har chand ātish-bār hai 
aag se paanī meñ bujhte vaqt uThtī hai sadā 
har koī darmāndagī meñ naale se nā-chār hai 
hai vahī bad-masti-e-har-zarra kā ḳhud uzr-ḳhvāh 
jis ke jalve se zamīñ tā āsmāñ sarshār hai 
mujh se mat kah tū hameñ kahtā thā apnī zindagī 
zindagī se bhī mirā jī in dinoñ be-zār hai 
aañkh kī tasvīr sar-nāme pe khīñchī hai ki tā 
tujh pe khul jaave ki is ko hasrat-e-dīdār hai"
48,"fāriġh mujhe na jaan ki mānind-e-sub.h-o-mehr 
hai dāġh-e-ishq zīnat-e-jeb-e-kafan hunūz 
hai nāz-e-muflisāñ zar-e-az-dast-rafta par 
huuñ gul-farosh-e-shoḳhi-e-dāġh-e-kohan hunūz 
mai-ḳhāna-e-jigar meñ yahāñ ḳhaak bhī nahīñ 
ḳhamyāza khīñche hai but-e-be-dād-fan hunūz 
juuñ jaada sar-ba-kū-e-tamannā-e-be-dilī 
zanjīr-e-pā hai rishta-e-hubbul-vatan hunūz"
49,"fariyād kī koī lai nahīñ hai 
naala pāband-e-nai nahīñ hai 
kyuuñ bote haiñ bāġhbāñ toñbe 
gar baaġh gadā-e-mai nahīñ hai 
har-chand har ek shai meñ tū hai 
par tujh sī koī shai nahīñ hai 
haañ khā.iyo mat fareb-e-hastī 
har-chand kaheñ ki hai nahīñ hai 
shādī se guzar ki ġham na hove 
urdī jo na ho to dai nahīñ hai 
kyuuñ radd-e-qadah kare hai zāhid 
mai hai ye magas kī qai nahīñ hai 
hastī hai na kuchh adam hai 'ġhālib' 
āḳhir tū kyā hai ai nahīñ hai"
50,"ġhāfil ba-vahm-e-nāz ḳhud-ārā hai varna yaañ 
be-shāna-e-sabā nahīñ turra gayāh kā 
bazm-e-qadah se aish-e-tamannā na rakh ki rañg 
said-e-ze-dām-e-jasta hai us dām-gāh kā 
rahmat agar qubūl kare kyā ba.iid hai 
sharmindagī se uzr na karnā gunāh kā 
maqtal ko kis nashāt se jaatā huuñ maiñ ki hai 
pur-gul ḳhayāl-e-zaḳhm se dāman nigāh kā 
jaañ dar-havā-e-yak-nigah-e-garm hai 'asad' 
parvāna hai vakīl tire dād-ḳhvāh kā 
uzlat-guzīn-e-bazm haiñ vāmāñdagān-e-dīd 
mīnā-e-mai hai aabla pā-e-nigāh kā 
har gaam aable se hai dil dar-tah-e-qadam 
kyā biim ahl-e-dard ko saḳhtī-e-rāh kā 
tā.ūs-e-dar-rikāb hai har zarra aah kā 
yā-rab nafas ġhubār hai kis jalva-gāh kā 
jeb-e-niyāz-e-ishq nishāñ-dār-e-nāz hai 
ā.īna huuñ shikastan-e-tarf-e-kulāh kā"
51,"ga.ī vo baat ki ho guftugū to kyūñkar ho 
kahe se kuchh na huā phir kaho to kyūñkar ho 
hamāre zehn meñ us fikr kā hai naam visāl 
ki gar na ho to kahāñ jaa.eñ ho to kyūñkar ho 
adab hai aur yahī kashmakash to kyā kiije 
hayā hai aur yahī gū-magū to kyūñkar ho 
tumhīñ kaho ki guzārā sanam-parastoñ kā 
butoñ kī ho agar aisī hī ḳhū to kyūñkar ho 
ulajhte ho tum agar dekhte ho ā.īna 
jo tum se shahr meñ hoñ ek do to kyūñkar ho 
jise nasīb ho roz-e-siyāh merā sā 
vo shaḳhs din na kahe raat ko to kyūñkar ho 
hameñ phir un se ummīd aur unheñ hamārī qadr 
hamārī baat hī pūchheñ na vo to kyūñkar ho 
ġhalat na thā hameñ ḳhat par gumāñ tasallī kā 
na maane dīda-e-dīdār jo to kyūñkar ho 
batāo us mizha ko dekh kar ki mujh ko qarār 
vo niish ho rag-e-jāñ meñ faro to kyūñkar ho 
mujhe junūñ nahīñ 'ġhālib' vale ba-qaul-e-huzūr 
firāq-e-yār meñ taskīn ho to kyūñkar ho"
52,"ġhair leñ mahfil meñ bose jaam ke 
ham raheñ yuuñ tishna-lab paiġhām ke 
ḳhastagī kā tum se kyā shikva ki ye 
hathkanDe haiñ charḳh-e-nīlī-fām ke 
ḳhat likheñge garche matlab kuchh na ho 
ham to āshiq haiñ tumhāre naam ke 
raat pī zamzam pe mai aur sub.h-dam 
dho.e dhabbe jāma-e-ehrām ke 
dil ko āñkhoñ ne phañsāyā kyā magar 
ye bhī halqe haiñ tumhāre daam ke 
shaah ke hai ġhusl-e-sehhat kī ḳhabar 
dekhiye kab din phireñ hammām ke 
ishq ne 'ġhālib' nikammā kar diyā 
varna ham bhī aadmī the kaam ke"
53,"ġham-e-duniyā se gar paa.ī bhī fursat sar uThāne kī 
falak kā dekhnā taqrīb tere yaad aane kī 
khulegā kis tarah mazmūñ mire maktūb kā yā-rab 
qasam khaa.ī hai us kāfir ne kāġhaz ke jalāne kī 
lipaTnā parniyāñ meñ shola-e-ātish kā pinhāñ hai 
vale mushkil hai hikmat dil meñ soz-e-ġham chhupāne kī 
unheñ manzūr apne zaḳhmiyoñ kā dekh aanā thā 
uThe the sair-e-gul ko dekhnā shoḳhī bahāne kī 
hamārī sādgī thī iltifāt-e-nāz par marnā 
tirā aanā na thā zālim magar tamhīd jaane kī 
lakad kūb-e-havādis kā tahammul kar nahīñ saktī 
mirī tāqat ki zāmin thī butoñ kī naaz uThāne kī 
kahūñ kyā ḳhūbi-e-auzā-e-abnā-e-zamāñ 'ġhālib' 
badī kī us ne jis se ham ne kī thī bār-hā nekī"
54,"ġham khāne meñ buudā dil-e-nākām bahut hai 
ye rañj ki kam hai mai-e-gulfām bahut hai 
kahte hue saaqī se hayā aatī hai varna 
hai yuuñ ki mujhe durd-e-tah-e-jām bahut hai 
ne tiir kamāñ meñ hai na sayyād kamīñ meñ 
goshe meñ qafas ke mujhe ārām bahut hai 
kyā zohd ko mānūñ ki na ho garche riyā.ī 
pādāsh-e-amal kī tama-e-ḳhām bahut hai 
haiñ ahl-e-ḳhirad kis ravish-e-ḳhās pe nāzāñ 
pābastagi-e-rasm-o-rāh-e-ām bahut hai 
zamzam hī pe chhoḌo mujhe kyā tauf-e-haram se 
ālūdā-ba-mai jāma-e-ehrām bahut hai 
hai qahr gar ab bhī na bane baat ki un ko 
inkār nahīñ aur mujhe ibrām bahut hai 
ḳhuuñ ho ke jigar aañkh se Tapkā nahīñ ai marg 
rahne de mujhe yaañ ki abhī kaam bahut hai 
hogā koī aisā bhī ki 'ġhālib' ko na jaane 
shā.ir to vo achchhā hai pa badnām bahut hai"
55,"ġham nahīñ hotā hai āzādoñ ko besh az-yak-nafas 
barq se karte haiñ raushan sham-e-mātam-ḳhāna ham 
mahfileñ barham kare hai ganjifa-bāz-e-ḳhayāl 
haiñ varaq-gardānī-e-nairañg-e-yak-but-ḳhāna ham 
bāvajūd-e-yak-jahāñ hañgāma paidā.ī nahīñ 
haiñ charāġhān-e-shabistān-e-dil-e-parvāna ham 
zo.af se hai ne qanā.at se ye tark-e-justujū 
haiñ vabāl-e-takiya-gāh-e-himmat-e-mardāna ham 
dā.im-ul-habs is meñ haiñ lākhoñ tamannā.eñ 'asad' 
jānte haiñ sīna-e-pur-ḳhūñ ko zindāñ-ḳhana ham 
bas-ki haiñ bad-mast-e-ba-shikan ba-shikan-e-mai-ḳhāna ham 
mū-e-shīsha ko samajhte haiñ ḳhat-e-paimāna ham 
bas-ki har-yak-mū-e-zulf-afshāñ se hai tār-e-shuā.a 
panja-e-ḳhurshīd ko samjhe haiñ dast-e-shāna ham 
mashq-e-az-ḳhūd-raftagī se haiñ ba-gulzār-e-ḳhayāl 
āshnā tabīr-e-ḳhvāb-e-sabza-e-begāna ham 
fart-e-be-ḳhvābī se haiñ shab-hā-e-hijr-e-yār meñ 
juuñ zabān-e-sham.a dāġh-e-garmi-e-afsāna ham 
shām-e-ġham meñ soz-e-ishq-e-ātish-e-ruḳhsār se 
par-fashān-e-soḳhtan haiñ sūrat-e-parvāna ham 
hasrat-e-arz-e-tamannā yaañ se samjhā chāhiye 
do-jahāñ hashr-e-zabān-e-ḳhushk haiñ juuñ shāna ham 
kashti-e-ālam ba-tūfān-e-taġhāful de ki haiñ 
ālam-e-āb-e-gudāz-e-jauhar-e-afsāna ham 
vahshat-e-be-rabti-e-pech-o-ḳham-e-hastī na pūchh 
nañg-e-bālīdan haiñ juuñ mū-e-sar-e-dīvāna ham"
56,"gar ḳhāmushī se fā.eda iḳhfā-e-hāl hai 
ḳhush huuñ ki merī baat samajhnī muhāl hai 
kis ko sunā.ūñ hasrat-e-iz.hār kā gila 
dil fard-e-jama-o-ḳharch zabāñ-hā-e-lāl hai 
kis parde meñ hai ā.ina-pardāz ai ḳhudā 
rahmat ki uzr-ḳhvāh-e-lab-e-be-savāl hai 
hai hai ḳhudā-na-ḳhvāsta vo aur dushmanī 
ai shauq-e-munfa.il ye tujhe kyā ḳhayāl hai 
mushkīñ libās-e-kāba alī ke qadam se jaan 
nāf-e-zamīn hai na ki nāf-e-ġhazāl hai 
vahshat pe merī arsa-e-āfāq tañg thā 
dariyā zamīn ko araq-e-infi.āl hai 
hastī ke mat fareb meñ aa jā.iyo 'asad' 
aalam tamām halqa-e-dām-e-ḳhayāl hai 
pahlū-tahī na kar ġham-o-andoh se 'asad' 
dil vaqf-e-dard kar ki faqīroñ kā maal hai"
57,"gar na andoh-e-shab-e-furqat bayāñ ho jā.egā 
be-takalluf dāġh-e-mah mohr-e-dahāñ ho jā.egā 
zohra gar aisā hī shām-e-hijr meñ hotā hai aab 
partav-e-mahtāb sail-e-ḳhānumāñ ho jā.egā 
le to luuñ sote meñ us ke paañv kā bosa magar 
aisī bātoñ se vo kāfir bad-gumāñ ho jā.egā 
dil ko ham sarf-e-vafā samjhe the kyā ma.alūm thā 
ya.anī ye pahle hī nazr-e-imtihāñ ho jā.egā 
sab ke dil meñ hai jagah terī jo tū raazī huā 
mujh pe goyā ik zamāna mehrbāñ ho jā.egā 
gar nigāh-e-garm farmātī rahī tālīm-e-zabt 
sho.ala ḳhas meñ jaise ḳhuuñ rag meñ nihāñ ho jā.egā 
baaġh meñ mujh ko na le jā varna mere haal par 
har gul-e-tar ek chashm-e-ḳhūñ-fishāñ ho jā.egā 
vaa.e! gar merā tirā insāf mahshar meñ na ho 
ab talak to ye tavaqqo.a hai ki vaañ ho jā.egā 
fā.eda kyā soch āḳhir tū bhī daanā hai 'asad' 
dostī nādāñ kī hai jī kā ziyāñ ho jā.egā"
58,"gar tujh ko hai yaqīn-e-ijābat duā na maañg 
ya.anī baġhair-e-yak-dil-e-be-mudda.ā na maañg 
aatā hai dāġh-e-hasrat-e-dil kā shumār yaad 
mujh se mire gunah kā hisāb ai ḳhudā na maañg 
ai aarzū shahīd-e-vafā ḳhūñ-bahā na maañg 
juz bahr-e-dast-o-bāzu-e-qātil duā na maañg 
barham hai bazm-e-ġhuncha ba-yak-junbish-e-nashāt 
kāshāna bas-ki tañg hai ġhāfil havā na maañg 
maiñ duur gard-e-arz-e-rusūm-e-niyāz huuñ 
dushman samajh vale nigah-e-āshnā na maañg 
yak-baḳht auj nazr-e-subuk-bārī-e-'asad' 
sar par vabāl-e-sāya-e-bāl-e-humā na maañg 
gustāḳhī-e-visāl hai mashshāta-e-niyāz 
ya.anī duā ba-juz ḳham-e-zulf-e-dotā na maañg 
iisā tilism husn taġhāful hai zīnhār 
juz pusht chashm nusḳha arz davā na maañg 
dīgar o dil ḳhūnīñ nafas"
59,"garm-e-fariyād rakhā shakl-e-nihālī ne mujhe 
tab amaañ hijr meñ dī bard-e-layālī ne mujhe 
nisyah-o-naqd-e-do-ālam kī haqīqat mālūm 
le liyā mujh se mirī himmat-e-ālī ne mujhe 
kasrat-ārā.i-e-vahdat hai parastārī-e-vahm 
kar diyā kāfir in asnām-e-ḳhayālī ne mujhe 
havas-e-gul ke tasavvur meñ bhī khaTkā na rahā 
ajab ārām diyā be-par-o-bālī ne mujhe 
zindagī meñ bhī rahā zauq-e-fanā kā maarā 
nashsha baḳhshā ġhazab us sāġhar-e-ḳhālī ne mujhe 
bas-ki thī fasl-e-ḳhizān-e-chamanistān-e-suḳhan 
rañg-e-shohrat na diyā tāza-ḳhayālī ne mujhe 
jalva-e-ḳhur se fanā hotī hai shabnam 'ġhālib' 
kho diyā satvat-e-asmā-e-jalālī ne mujhe"
60,"ghar hamārā jo na rote bhī to vīrāñ hotā 
bahr gar bahr na hotā to bayābāñ hotā 
tañgi-e-dil kā gila kyā ye vo kāfir-dil hai 
ki agar tañg na hotā to pareshāñ hotā 
baad yak-umr-e-var.a baar to detā baare 
kaash rizvāñ hī dar-e-yār kā darbāñ hotā"
61,"ghar jab banā liyā tire dar par kahe baġhair 
jānegā ab bhī tū na mirā ghar kahe baġhair 
kahte haiñ jab rahī na mujhe tāqat-e-suḳhan 
jānūñ kisī ke dil kī maiñ kyūñkar kahe baġhair 
kaam us se aa paḌā hai ki jis kā jahān meñ 
leve na koī naam sitamgar kahe baġhair 
jī meñ hī kuchh nahīñ hai hamāre vagarna ham 
sar jaa.e yā rahe na raheñ par kahe baġhair 
chhoḌūñgā maiñ na us but-e-kāfir kā pūjnā 
chhoḌe na ḳhalq go mujhe kāfar kahe baġhair 
maqsad hai nāz-o-ġhamza vale guftugū meñ kaam 
chaltā nahīñ hai dashna-o-ḳhanjar kahe baġhair 
har chand ho mushāhida-e-haq kī guftugū 
bantī nahīñ hai bāda-o-sāġhar kahe baġhair 
bahrā huuñ maiñ to chāhiye duunā ho iltifāt 
suntā nahīñ huuñ baat mukarrar kahe baġhair 
'ġhālib' na kar huzūr meñ tū baar baar arz 
zāhir hai terā haal sab un par kahe baġhair"
62,"ghar meñ thā kyā ki tirā ġham use ġhārat kartā 
vo jo rakhte the ham ik hasrat-e-tāmīr so hai"
63,"gila hai shauq ko dil meñ bhī tañgi-e-jā kā 
guhar meñ mahv huā iztirāb dariyā kā 
ye jāntā huuñ ki tū aur pāsuḳh-e-maktūb 
magar sitam-zada huuñ zauq-e-ḳhāma-farsā kā 
hinā-e-pā-e-ḳhizāñ hai bahār agar hai yahī 
davām-e-kulfat-e-ḳhātir hai aish duniyā kā 
ġham-e-firāq meñ taklīf-e-sair-e-bāġh na do 
mujhe dimāġh nahīñ ḳhanda-hā-e-bejā kā 
hanūz mahrami-e-husn ko tarastā huuñ 
kare hai har-bun-e-mū kaam chashm-e-bīnā kā 
dil us ko pahle hī nāz-o-adā se de baiThe 
hameñ dimāġh kahāñ husn ke taqāzā kā 
na kah ki girya ba-miqdār-e-hasrat-e-dil hai 
mirī nigāh meñ hai jam-o-ḳharch dariyā kā 
falak ko dekh ke kartā huuñ us ko yaad 'asad' 
jafā meñ us kī hai andāz kār-farmā kā 
mirā shumūl har ik dil ke pech-o-tāb meñ hai 
maiñ mudda.ā huuñ tapish-nāma-e-tamannā kā 
milī na vus.at-e-jaulān yak junūñ ham ko 
adam ko le ga.e dil meñ ġhubār sahrā kā"
64,"gulshan ko tirī sohbat az-bas-ki ḳhush aa.ī hai 
har ġhunche kā gul honā āġhosh-kushā.ī hai 
vaañ kañgar-e-istiġhnā har-dam hai bulandī par 
yaañ naale ko aur ulTā dāvā-e-rasā.ī hai 
az-bas-ki sikhātā hai ġham zabt ke andāze 
jo daaġh nazar aayā ik chasm-numā.ī hai"
65,"gulshan meñ bandobast ba-rañg-e-digar hai aaj 
qumrī kā tauq halqa-e-bairūn-e-dar hai aaj 
aatā hai ek pāra-e-dil har fuġhāñ ke saath 
tār-e-nafas kamand-e-shikār-e-asar hai aaj 
ai āfiyat kināra kar ai intizām chal 
sailāb-e-girya darpai-e-dīvār-o-dar hai aaj 
ma.azūlī-e-tapish huī ifrāt-e-intizār 
chashm-e-kushāda halqa-e-bairūn-e-dar hai aaj 
hairat-farosh-e-sad-nigarānī hai iztirār 
sar-rishta chāk-e-jeb kā tār-e-nazar hai aaj 
huuñ dāġh-e-nīm-rañgī-e-shām-e-visāl-e-yār 
nūr-e-charāġh-e-bazm se josh-e-sahar hai aaj 
kartī hai ājizī-e-safar soḳhtan tamām 
pairāhan-e-ḳhasak meñ ġhubār-e-sharar hai aaj 
tā-sub.h hai ba-manzil-e-maqsad rasīdanī 
dūd-e-charāġh-e-ḳhāna ġhubār-e-safar hai aaj 
dūr-ūftāda-e-chaman-e-fikr hai 'asad' 
murġh-e-ḳhayāl bulbul-e-be-bāl-o-par hai aaj"
66,"ġhuncha-e-nā-shagufta ko duur se mat dikhā ki yuuñ 
bose ko pūchhtā huuñ maiñ muñh se mujhe batā ki yuuñ 
pursish-e-tarz-e-dilbarī kījiye kyā ki bin kahe 
us ke har ek ishāre se nikle hai ye adā ki yuuñ 
raat ke vaqt mai piye saath raqīb ko liye 
aa.e vo yaañ ḳhudā kare par na kare ḳhudā ki yuuñ 
ġhair se raat kyā banī ye jo kahā to dekhiye 
sāmne aan baiThnā aur ye dekhnā ki yuuñ 
bazm meñ us ke rū-ba-rū kyuuñ na ḳhamosh baiThiye 
us kī to ḳhāmushī meñ bhī hai yahī mudda.ā ki yuuñ 
maiñ ne kahā ki bazm-e-nāz chāhiye ġhair se tahī 
sun ke sitam-zarīf ne mujh ko uThā diyā ki yuuñ 
mujh se kahā jo yaar ne jaate haiñ hosh kis tarah 
dekh ke merī be-ḳhudī chalne lagī havā ki yuuñ 
kab mujhe kū-e-yār meñ rahne kī vaz.a yaad thī 
ā.ina-dār ban ga.ī hairat-e-naqsh-e-pā ki yuuñ 
gar tire dil meñ ho ḳhayāl vasl meñ shauq kā zavāl 
mauj muhīt-e-āb meñ maare hai dast-o-pā ki yuuñ 
jo ye kahe ki reḳhta kyūñke ho rashk-e-fārsī 
gufta-e-'ġhālib' ek baar paḌh ke use sunā ki yuuñ"
67,"hāsil se haath dho baiTh ai ārzū-ḳhirāmī 
dil josh-e-girya meñ hai Duubī huī asāmī 
us sham.a kī tarah se jis ko koī bujhā de 
maiñ bhī jale-huoñ meñ huuñ dāġh-e-nā-tamāmī 
karte ho shikva kis kā tum aur bevafā.ī 
sar pīTte haiñ apnā ham aur nek-nāmī 
sad-rañg-e-gul katarnā dar-parda qatl karnā 
teġh-e-adā nahīñ hai pāband-e-be-niyāmī 
tarf-e-suḳhan nahīñ hai mujh se ḳhudā-na-karda 
hai nāma-bar ko us se dāvā-e-ham-kalāmī 
tāqat fasāna-e-bād andesha sho.ala-ījād 
ai ġham hunūz ātish ai dil hunūz ḳhāmī 
har chand umr guzrī āzurdagī meñ lekin 
hai sharh-e-shauq ko bhī juuñ shikva nā-tamāmī 
hai yaas meñ 'asad' ko saaqī se bhī farāġhat 
dariyā se ḳhushk guzre mastoñ kī tishna-kāmī"
68,"hai ārmīdagī meñ nikohish bajā mujhe 
sub.h-e-vatan hai ḳhanda-e-dandāñ-numā mujhe 
DhūñDe hai us muġhanni-e-ātish-nafas ko jī 
jis kī sadā ho jalva-e-barq-e-fanā mujhe 
mastāna tai karūñ huuñ rah-e-vādi-e-ḳhayāl 
tā bāz-gasht se na rahe mudda.ā mujhe 
kartā hai bas-ki baaġh meñ tū be-hijābiyāñ 
aane lagī hai nik.hat-e-gul se hayā mujhe 
khultā kisī pe kyuuñ mire dil kā mo.āmla 
sheroñ ke intiḳhāb ne rusvā kiyā mujhe 
vaañ rañg-hā ba-parda-e-tadbīr haiñ hunūz 
yaañ shola-e-charāġh hai barg-e-hinā mujhe 
parvāz-hā niyāz-e-tamāshā-e-husn-e-dost 
bāl-e-kushāda hai nigah-e-āshnā mujhe 
az-ḳhud-guzashtagī meñ ḳhamoshī pe harf hai 
mauj-e-ġhubār-e-surma huī hai sadā mujhe 
tā chand past fitrati-e-tab-e-ārzū 
yā rab mile bulandī-e-dast-e-duā mujhe 
maiñ ne junūñ se kī jo 'asad' iltimās-e-rañg 
ḳhūn-e-jigar meñ ek hī ġhota diyā mujhe 
hai pech-tāb rishta-e-sham-e-sahar-gahī 
ḳhajlat gudāzī-e-nafas-e-nā-rasā mujhe 
yaañ āb-o-dāna mausam-e-gul meñ harām hai 
zunnār-e-vā-gusista hai mauj-e-sabā mujhe 
yakbār imtihān-e-havas bhī zarūr hai 
ai josh-e-ishq bāda-e-mard-āzmā mujhe"
69,"hai bas-ki har ik un ke ishāre meñ nishāñ aur 
karte haiñ mohabbat to guzartā hai gumāñ aur 
yā-rab vo na samjhe haiñ na samjheñge mirī baat 
de aur dil un ko jo na de mujh ko zabāñ aur 
abrū se hai kyā us nigah-e-nāz ko paivand 
hai tiir muqarrar magar is kī hai kamāñ aur 
tum shahr meñ ho to hameñ kyā ġham jab uTheñge 
le ā.eñge bāzār se jā kar dil o jaañ aur 
har chand subuk-dast hue but-shikanī meñ 
ham haiñ to abhī raah meñ hai sañg-e-girāñ aur 
hai ḳhūn-e-jigar josh meñ dil khol ke rotā 
hote jo ka.ī dīda-e-ḳhūñ-nāba-fishāñ aur 
martā huuñ is āvāz pe har chand sar uḌ jaa.e 
jallād ko lekin vo kahe jaa.eñ ki haañ aur 
logoñ ko hai ḳhurshīd-e-jahāñ-tāb kā dhokā 
har roz dikhātā huuñ maiñ ik dāġh-e-nihāñ aur 
letā na agar dil tumheñ detā koī dam chain 
kartā jo na martā koī din āh-o-fuġhāñ aur 
paate nahīñ jab raah to chaḌh jaate haiñ naale 
ruktī hai mirī tab.a to hotī hai ravāñ aur 
haiñ aur bhī duniyā meñ suḳhan-var bahut achchhe 
kahte haiñ ki 'ġhālib' kā hai andāz-e-bayāñ aur"
70,"hai bazm-e-butāñ meñ suḳhan āzurda-laboñ se 
tañg aa.e haiñ ham aise ḳhushāmad-talaboñ se 
hai daur-e-qadah vaj.h-e-pareshānī-e-sahbā 
yak-bār lagā do ḳhum-e-mai mere laboñ se 
rindān-e-dar-e-mai-kada gustāḳh haiñ zāhid 
zinhār na honā taraf in be-adaboñ se 
bedād-e-vafā dekh ki jaatī rahī āḳhir 
har-chand mirī jaan ko thā rabt laboñ se 
kyā pūchhe hai bar-ḳhud ġhalatī-hā-e-azīzāñ 
ḳhvārī ko bhī ik aar hai a.ālī-nasaboñ se 
go tum ko razā-jūī-e-aġhyār hai lekin 
jaatī hai mulāqāt kab aise sababoñ se 
mat pūchh 'asad' va.ada-e-kam-fursatī-e-zīst 
do din bhī jo kaaTe tū qayāmat ta.aboñ se"
71,"hai kis qadar halāk-e-fareb-e-vafā-e-gul 
bulbul ke kārobār pe haiñ ḳhanda-hā-e-gul 
āzādī-e-nasīm mubārak ki har taraf 
TuuTe paḌe haiñ halqa-e-dām-e-havā-e-gul 
jo thā so mauj-e-rañg ke dhoke meñ mar gayā 
ai vaa.e nāla-e-lab-e-ḳhūnīñ-navā-e-gul 
ḳhush-hāl us harīf-e-siyah-mast kā ki jo 
rakhtā ho misl-e-sāya-e-gul sar-ba-pā-e-gul 
ījād kartī hai use tere liye bahār 
merā raqīb hai nafas-e-itr-sā-e-gul 
sharminda rakhte haiñ mujhe bād-e-bahār se 
mīnā-e-be-sharāb o dil-e-be-havā-e-gul 
satvat se tere jalva-e-husn-e-ġhuyūr kī 
ḳhuuñ hai mirī nigāh meñ rañg-e-adā-e-gul 
tere hī jalve kā hai ye dhokā ki aaj tak 
be-iḳhtiyār dauḌe hai gul dar-qafā-e-gul 
'ġhālib' mujhe hai us se ham-āġhoshī aarzū 
jis kā ḳhayāl hai gul-e-jeb-e-qabā-e-gul 
dīvānagāñ kā chāra faroġh-e-bahār hai 
hai shāḳh-e-gul meñ panja-e-ḳhūbāñ bajā.e gul 
mizhgāñ talak rasā.ī-e-laḳht-e-jigar kahāñ 
ai vaa.e gar nigāh na ho āshnā-e-gul"
72,"hai sabza-zār har dar-o-dīvār-e-ġham-kada 
jis kī bahār ye ho phir us kī ḳhizāñ na pūchh 
nā-chār bekasī kī bhī hasrat uThā.iye 
dushvāri-e-rah-o-sitam-e-ham-rahāñ na pūchh 
juz dil surāġh-e-dard ba-dil-ḳhuftagāñ na pūchh 
ā.īna arz kar ḳhat-o-ḳhāl-e-bayāñ na pūchh 
hindostān sāya-e-gul pā-e-taḳht thā 
jāh-o-jalāl-e-ahd-e-visāl-e-butāñ na pūchh 
ġhaflat-matā-e-kaffa-e-mīzān-e-adl huuñ 
yā rab hisāb-e-saḳhti-e-ḳhvāb-e-girāñ na pūchh 
har dāġh-e-tāza yak-dil-e-dāġh intizār hai 
arz-e-fazā-e-sīna-e-dard imtihāñ na pūchh 
kahtā thā kal vo mahram-e-rāz apne se ki aah 
dard-e-judā.i-e-'asad'-ullāh-ḳhāñ na pūchh 
parvāz-e-yak-tap-e-ġham-e-tasḳhīr-e-nāla hai 
garmī-e-nabz-e-nabz-e-ḳhār-o-ḳhas-e-āshiyāñ na pūchh 
tū mashq-e-bāz kar dil-e-parvāna hai bahār 
betābī-e-tajallī-e-ātish-ba-jāñ na pūchh"
73,"hai vasl hijr ālam-e-tamkīn-o-zabt meñ 
māshūq-e-shoḳh o āshiq-e-dīvāna chāhiye 
us lab se mil hī jā.egā bosa kabhī to haañ 
shauq-e-fuzūl o jur.at-e-rindāna chāhiye 
āshiq naqāb-e-jalva-e-jānāna chāhiye 
fānūs-e-sham.a ko par-e-parvāna chāhiye"
74,"hairāñ huuñ dil ko ro.uuñ ki pīTūñ jigar ko maiñ 
maqdūr ho to saath rakhūñ nauhagar ko maiñ 
chhoḌā na rashk ne ki tire ghar kā naam luuñ 
har ik se pūchhtā huuñ ki jā.ūñ kidhar ko maiñ 
jaanā paḌā raqīb ke dar par hazār baar 
ai kaash jāntā na tire rah-guzar ko maiñ 
hai kyā jo kas ke bāñdhiye merī balā Dare 
kyā jāntā nahīñ huuñ tumhārī kamar ko maiñ 
lo vo bhī kahte haiñ ki ye be-nañg-o-nām hai 
ye jāntā agar to luTātā na ghar ko maiñ 
chaltā huuñ thoḌī duur har ik tez-rau ke saath 
pahchāntā nahīñ huuñ abhī rāhbar ko maiñ 
ḳhvāhish ko ahmaqoñ ne parastish diyā qarār 
kyā pūjtā huuñ us but-e-bedād-gar ko maiñ 
phir be-ḳhudī meñ bhuul gayā rāh-e-kū-e-yār 
jaatā vagarna ek din apnī ḳhabar ko maiñ 
apne pe kar rahā huuñ qayās ahl-e-dahr kā 
samjhā huuñ dil-pazīr mata-e-hunar ko maiñ 
'ġhālib' ḳhudā kare ki savār-e-samand-e-nāz 
dekhūñ alī bahādur-e-ālī-guhar ko maiñ"
75,"ham par jafā se tark-e-vafā kā gumāñ nahīñ 
ik chheḌ hai vagarna murād imtihāñ nahīñ 
kis muñh se shukr kījiye is lutf-e-ḳhās kā 
pursish hai aur pā-e-suḳhan darmiyāñ nahīñ 
ham ko sitam aziiz sitamgar ko ham aziiz 
nā-mehrbāñ nahīñ hai agar mehrbāñ nahīñ 
bosa nahīñ na dījiye dushnām hī sahī 
āḳhir zabāñ to rakhte ho tum gar dahāñ nahīñ 
har-chand jāñ-gudāzi-e-qahr-o-itāb hai 
har-chand pusht-e-garmi-e-tāb-o-tavāñ nahīñ 
jaañ mutrib-e-tarāna-e-hal-mim-mazīd hai 
lab parda-sañj-e-zamzama-e-al-amāñ nahīñ 
ḳhanjar se chiir siina agar dil na ho do-nīm 
dil meñ chhurī chubho mizha gar ḳhūñ-chakāñ nahīñ 
hai nañg-e-sīnā dil agar ātish-kada na ho 
hai ār-e-dil nafas agar āzar-fishāñ nahīñ 
nuqsāñ nahīñ junūñ meñ balā se ho ghar ḳharāb 
sau gaz zamīñ ke badle bayābāñ girāñ nahīñ 
kahte ho kyā likhā hai tirī sarnavisht meñ 
goyā jabīñ pe sajda-e-but kā nishāñ nahīñ 
paatā huuñ us se daad kuchh apne kalām kī 
rūhul-qudus agarche mirā ham-zabāñ nahīñ 
jaañ hai bahā-e-bosa vale kyuuñ kahe abhī 
'ġhālib' ko jāntā hai ki vo nīm-jāñ nahīñ 
jis jā ki pā-e-sail-e-balā darmiyāñ nahīñ 
dīvānagāñ ko vaañ havas-e-ḳhānmāñ nahīñ 
gul ġhunchagī meñ ġharqa-e-dariyā-e-rañg hai 
ai āgahī fareb-e-tamāshā kahāñ nahīñ 
kis jurm se hai chashm tujhe hasrat qubūl 
barg-e-hinā magar mizha-e-ḳhūñ-fishāñ nahīñ 
har rañg-e-gardish aa.ina ījād-e-dard hai 
ashk-e-sahāb juz ba-vidā-e-ḳhizāñ nahīñ 
juz ijz kyā karūñ ba-tamannā-e-be-ḳhudī 
tāqat harīf-e-saḳhtī-e-ḳhvāb-e-girāñ nahīñ 
ibrat se pūchh dard-e-pareshānī-e-nigāh 
ye gard-e-vahm juz basar-e-imtihāñ nahīñ 
barq-e-ba-jān-e-hausla ātish-fagan 'asad' 
ai dil-fasurda tāqat-e-zabt-e-fuġhāñ nahīñ"
76,"ham rashk ko apne bhī gavārā nahīñ karte 
marte haiñ vale un kī tamannā nahīñ karte 
dar-parda unheñ ġhair se hai rabt-e-nihānī 
zāhir kā ye parda hai ki parda nahīñ karte 
ye bā.is-e-naumīdi-e-arbāb-e-havas hai 
'ġhālib' ko burā kahte haiñ achchhā nahīñ karte"
77,"ham se khul jaao ba-vaqt-e-mai-parastī ek din 
varna ham chheḌeñge rakh kar uzr-e-mastī ek din 
ġharra-e-auj-e-binā-e-ālam-e-imkāñ na ho 
is bulandī ke nasīboñ meñ hai pastī ek din 
qarz kī piite the mai lekin samajhte the ki haañ 
rañg lāvegī hamārī fāqa-mastī ek din 
naġhma-hā-e-ġham ko bhī ai dil ġhanīmat jāniye 
be-sadā ho jā.egā ye sāz-e-hastī ek din 
dhaul-dhappā us sarāpā-nāz kā sheva nahīñ 
ham hī kar baiThe the 'ġhālib' pesh-dastī ek din"
78,"har ek baat pe kahte ho tum ki tū kyā hai 
tumhīñ kaho ki ye andāz-e-guftugū kyā hai 
na sho.ale meñ ye karishma na barq meñ ye adā 
koī batāo ki vo shoḳh-e-tund-ḳhū kyā hai 
ye rashk hai ki vo hotā hai ham-suḳhan tum se 
vagarna ḳhauf-e-bad-āmozi-e-adū kyā hai 
chipak rahā hai badan par lahū se pairāhan 
hamāre jaib ko ab hājat-e-rafū kyā hai 
jalā hai jism jahāñ dil bhī jal gayā hogā 
kuredte ho jo ab raakh justujū kyā hai 
ragoñ meñ dauḌte phirne ke ham nahīñ qaa.il 
jab aañkh hī se na Tapkā to phir lahū kyā hai 
vo chiiz jis ke liye ham ko ho bahisht aziiz 
sivā.e bāda-e-gulfām-e-mushk-bū kyā hai 
piyūñ sharāb agar ḳhum bhī dekh luuñ do-chār 
ye shīsha o qadah o kuuza o subū kyā hai 
rahī na tāqat-e-guftār aur agar ho bhī 
to kis umiid pe kahiye ki aarzū kyā hai 
huā hai shah kā musāhib phire hai itrātā 
vagarna shahr meñ 'ġhālib' kī aabrū kyā hai"
79,"har qadam dūrī-e-manzil hai numāyāñ mujh se 
merī raftār se bhāge hai bayābāñ mujh se 
dars-e-unvān-e-tamāshā ba-taġhāful ḳhush-tar 
hai nigah rishta-e-shīrāza-e-mizhgāñ mujh se 
vahshat-e-ātish-e-dil se shab-e-tanhā.ī meñ 
sūrat-e-dūd rahā saaya gurezāñ mujh se 
ġham-e-ushshāq na ho sādgī-āmoz-e-butāñ 
kis qadar ḳhāna-e-ā.īna hai vīrāñ mujh se 
asar-e-ābla se jāda-e-sahrā-e-junūñ 
sūrat-e-rishta-e-gauhar hai charāġhāñ mujh se 
be-ḳhudī bistar-e-tamhīd-e-farāġhat ho jo 
pur hai saa.e kī tarah merā shabistāñ mujh se 
shauq-e-dīdār meñ gar tū mujhe gardan maare 
ho nigah misl-e-gul-e-shamā pareshāñ mujh se 
bekasī-hā-e-shab-e-hijr kī vahshat hai hai 
saaya ḳhurshīd-e-qayāmat meñ hai pinhāñ mujh se 
gardish-e-sāġhar-e-sad-jalva-e-rañgīñ tujh se 
ā.ina-dārī-e-yak-dīda-e-hairāñ mujh se 
nigah-e-garm se ek aag Tapaktī hai 'asad' 
hai charāġhāñ ḳhas-o-ḳhāshāk-e-gulistāñ mujh se 
bastan-e-ahd-e-mohabbat hama nā-dānī thā 
chashm-e-nakushūda rahā uqda-e-paimāñ mujh se 
ātish-afrozi-e-yak-shola-e-īmā tujh se 
chashmak-ārā.i-e-sad-shahr charāġhāñ mujh se"
80,"harīf-e-matlab-e-mushkil nahīñ fusūn-e-niyāz 
duā qubūl ho yā rab ki umr-e-ḳhizr darāz 
na ho ba-harzah bayābāñ-navard-e-vahm-e-vajūd 
hanūz tere tasavvur meñ hai nasheb-o-farāz 
visāl jalva tamāshā hai par dimāġh kahāñ 
ki diije ā.ina-e-intizār ko pardāz 
har ek zarra-e-āshiq hai āftāb-parast 
ga.ī na ḳhaak hue par havā-e-jalva-e-nāz 
na pūchh vus.at-e-mai-ḳhāna-e-junūñ 'ġhālib' 
jahāñ ye kāsa-e-gardūñ hai ek ḳhāk-andāz 
fareb-e-san.at-e-ījād kā tamāshā dekh 
nigāh aks-farosh o ḳhayāl ā.ina-sāz 
zi-bas-ki jalva-e-sayyād hairat-ārā hai 
uḌī hai safha-e-ḳhātir se sūrat-e-parvāz 
hujūm-e-fikr se dil misl-e-mauj larze hai 
ki shīsha nāzuk o sahbā-e-ābgīna-gudāz 
'asad' se tark-e-vafā kā gumāñ vo ma.anī hai 
ki khīñchiye par-e-tā.ir se sūrat-e-parvāz 
hanūz ai asar-e-dīd nañg-e-rusvā.ī 
nigāh fitna-ḳhirām o dar-e-do-ālam baaz"
81,"hasad se dil agar afsurda hai garm-e-tamāshā ho 
ki chashm-e-tañg shāyad kasrat-e-nazzāra se vā ho 
ba-qadr-e-hasrat-e-dil chāhiye zauq-e-ma.āsī bhī 
bharūñ yak-gosha-e-dāman gar āb-e-haft-dariyā ho 
agar vo sarv-qad garm-e-ḳhirām-e-nāz aa jaave 
kaf-e-har-ḳhāk-e-gulshan shakl-e-qamrī nāla-farsā ho 
baham bālīdan-e-sañg-o-gul-e-sahrā ye chāhe hai 
ki tār-e-jāda bhī kohsār ko zunnār-e-mīnā ho 
harīf-e-vahshat-e-nāz-e-nasīm-e-ishq jab aa.uuñ 
ki misl-e-ġhuncha sāz-e-yak-gulistāñ dil muhayyā ho 
bajā.e daana ḳhirman yak-bayābāñ baiza-e-qumrī 
mirā hāsil vo nusḳha hai ki jis se ḳhaak paidā ho 
kare kyā sāz-e-bīnish vo shahīd-e-dard-āgāhī 
jise mū-e-dimāġh-e-be-ḳhudī ḳhvāb-e-zuleḳhā ho 
dil-e-jūñ-sham.a bahr-e-dāvat-e-nazzāra lāya.anī 
nigah labrez-e-ashk o siina ma.amūr-e-tamannā ho 
na dekheñ rū-e-yak-dil sard ġhair-az sham-e-kafūrī 
ḳhudāyā is qadar bazm-e-'asad' garm-e-tamāshā ho"
82,"havas ko hai nashāt-e-kār kyā kyā 
na ho marnā to jiine kā mazā kyā 
tajāhul-peshgī se mudda.ā kyā 
kahāñ tak ai sarāpā naaz kyā kyā 
navāzish-hā-e-bejā dekhtā huuñ 
shikāyat-hā-e-rañgīñ kā gila kyā 
nigāh-e-be-mahābā chāhtā huuñ 
taġhāful-hā-e-tamkīñ-āzmā kyā 
faroġh-e-shola-e-ḳhas yak-nafas hai 
havas ko pās-e-nāmūs-e-vafā kyā 
nafas mauj-e-muhīt-e-be-ḳhudī hai 
taġhāful-hā-e-sāqī kā gila kyā 
dimāġh-e-itr-e-pairāhan nahīñ hai 
ġham-e-āvārgī-hā-e-sabā kyā 
dil-e-har-qatra hai sāz-e-anal-bahar 
ham us ke haiñ hamārā pūchhnā kyā 
muhābā kyā hai maiñ zāmin idhar dekh 
shahīdān-e-nigah kā ḳhūñ-bahā kyā 
sun ai ġhārat-gar-e-jins-e-vafā sun 
shikast-e-shīsha-e-dil kī sadā kyā 
kiyā kis ne jigar-dārī kā da.avā 
shakeb-e-ḳhatir-e-āshiq bhalā kyā 
ye qātil vāda-e-sabr-āzmā kyuuñ 
ye kāfir fitna-e-tāqat-rubā kyā 
balā-e-jāñ hai 'ġhālib' us kī har baat 
ibārat kyā ishārat kyā adā kyā"
83,"hazāroñ ḳhvāhisheñ aisī ki har ḳhvāhish pe dam nikle 
bahut nikle mire armān lekin phir bhī kam nikle 
Dare kyuuñ merā qātil kyā rahegā us kī gardan par 
vo ḳhuuñ jo chashm-e-tar se umr bhar yuuñ dam-ba-dam nikle 
nikalnā ḳhuld se aadam kā sunte aa.e haiñ lekin 
bahut be-ābrū ho kar tire kūche se ham nikle 
bharam khul jaa.e zālim tere qāmat kī darāzī kā 
agar is turra-e-pur-pech-o-ḳham kā pech-o-ḳham nikle 
magar likhvā.e koī us ko ḳhat to ham se likhvā.e 
huī sub.h aur ghar se kaan par rakh kar qalam nikle 
huī is daur meñ mansūb mujh se bāda-ashāmī 
phir aayā vo zamāna jo jahāñ meñ jām-e-jam nikle 
huī jin se tavaqqo ḳhastagī kī daad paane kī 
vo ham se bhī ziyāda ḳhasta-e-teġh-e-sitam nikle 
mohabbat meñ nahīñ hai farq jiine aur marne kā 
usī ko dekh kar jiite haiñ jis kāfir pe dam nikle 
kahāñ mai-ḳhāne kā darvāza 'ġhālib' aur kahāñ vaa.iz 
par itnā jānte haiñ kal vo jaatā thā ki ham nikle"
84,"ho ga.ī hai ġhair kī shīrīñ-bayānī kārgar 
ishq kā us ko gumāñ ham be-zabānoñ par nahīñ 
zabt se matlab ba-juz vārastagī dīgar nahīñ 
dāman-e-timsāl āb-e-ā.ina se tar nahīñ 
bā.is-e-īzā hai barham-ḳhurdan-e-bazm-e-surūr 
laḳht laḳht-e-shīsha-e-ba-shkasta juz nishtar nahīñ 
dil ko iz.hār-e-suḳhan andāz-e-fat.h-ul-bāb hai 
yaañ sarīr-e-ḳhāma ġhair-az-istikāk-e-dar nahīñ"
85,"huī tāḳhīr to kuchh bā.is-e-tāḳhīr bhī thā 
aap aate the magar koī ināñ-gīr bhī thā 
tum se bejā hai mujhe apnī tabāhī kā gila 
us meñ kuchh shā.iba-e-ḳhūbi-e-taqdīr bhī thā 
tū mujhe bhuul gayā ho to patā batlā duuñ 
kabhī fitrāk meñ tere koī naḳhchīr bhī thā 
qaid meñ hai tire vahshī ko vahī zulf kī yaad 
haañ kuchh ik ranj-e-girāñ-bāri-e-zanjīr bhī thā 
bijlī ik kauñd ga.ī āñkhoñ ke aage to kyā 
baat karte ki maiñ lab-tishna-e-taqrīr bhī thā 
yūsuf us ko kahūñ aur kuchh na kahe ḳhair huī 
gar bigaḌ baiThe to maiñ lā.iq-e-tāzīr bhī thā 
dekh kar ġhair ko ho kyuuñ na kalejā ThanDā 
naala kartā thā vale tālib-e-tāsīr bhī thā 
peshe meñ aib nahīñ rakhiye na farhād ko naam 
ham hī āshufta-saroñ meñ vo javāñ-mīr bhī thā 
ham the marne ko khaḌe paas na aayā na sahī 
āḳhir us shoḳh ke tarkash meñ koī tiir bhī thā 
pakḌe jaate haiñ farishtoñ ke likhe par nā-haq 
aadmī koī hamārā dam-e-tahrīr bhī thā 
reḳhte ke tumhīñ ustād nahīñ ho 'ġhālib' 
kahte haiñ agle zamāne meñ koī 'mīr' bhī thā"
86,"hujūm-e-ġham se yaañ tak sar-nigūnī mujh ko hāsil hai 
ki tār-e-dāman o tār-e-nazar meñ farq mushkil hai 
rafū-e-zaḳhm se matlab hai lazzat zaḳhm-e-sozan kī 
samajhiyo mat ki pās-e-dard se dīvāna ġhāfil hai 
vo gul jis gulsitāñ meñ jalva-farmā.ī kare 'ġhālib' 
chaTaknā ġhuncha-e-gul kā sadā-e-ḳhanda-e-dil hai 
huā hai māne-e-āshiq-navāzī nāz-e-ḳhud-bīnī 
takalluf-bar-taraf ā.īna-e-tam.īz haa.el hai 
ba-sail-e-ashk laḳht-e-dil hai dāman-gīr mizhgāñ kā 
ġharīq-e-bahr jūyā-e-ḳhas-o-ḳhāshāk-e-sāhil hai 
bahā hai yaañ tak ashkoñ meñ ġhubār-e-kulfat-e-ḳhātir 
ki chashm-e-tar meñ har ik pāra-e-dil pā-e-dar-gil hai 
nikaltī hai tapish meñ bismiloñ kī barq kī shoḳhī 
ġharaz ab tak ḳhayāl-e-garmī-e-raftār qātil hai"
87,"hujūm-e-nāla hairat ājiz-e-arz yak-afġhāñ hai 
ḳhamoshī resha-e-sad-nīstāñ se ḳhas-ba-dandāñ hai 
takalluf-bar-taraf hai jāñ-sitāñ-tar lutf-e-bad-ḳhūyāñ 
nigāh-e-be-hijāb-e-nāz teġh-e-tez-e-uryāñ hai 
huī ye kasrat-e-ġham se talaf kaifiyat-e-shādī 
ki sub.h-e-īd mujh ko bad-tar az-chāk-e-garebāñ hai 
dil o diiñ naqd lā saaqī se gar saudā kiyā chāhe 
ki us bāzār meñ sāġhar matā-e-dast-gardāñ hai 
ġham āġhosh-e-balā meñ parvarish detā hai āshiq ko 
charāġh-e-raushan apnā qulzum-e-sarsar kā marjāñ hai 
takalluf sāz-e-rusvā.ī hai ġhāfil sharm-e-ranā.ī 
dil-e-ḳhūñ-gashta dar dast-e-hinā-ālūda uryāñ hai 
'asad' jam.iyat-e-dil dar-kinār-e-be-ḳhudī ḳhush-tar 
do-ālam āgahī sāmān-e-yak-ḳhvāb-e-pareshāñ hai"
88,"husn-e-be-parvā ḳharīdār-e-matā-e-jalva hai 
aa.ina zānū-e-fikr-e-iḳhtirā-e-jalva hai 
tā-kujā ai āgahī rañg-e-tamāshā bāḳhtan 
chashm-e-vā-gardīda āġhosh-e-vidā-e-jalva hai"
89,"husn-e-mah garche ba-hañgām-e-kamāl achchhā hai 
us se merā mah-e-ḳhurshīd-jamāl achchhā hai 
bosa dete nahīñ aur dil pe hai har lahza nigāh 
jī meñ kahte haiñ ki muft aa.e to maal achchhā hai 
aur bāzār se le aa.e agar TuuT gayā 
sāġhar-e-jam se mirā jām-e-sifāl achchhā hai 
be-talab deñ to mazā us meñ sivā miltā hai 
vo gadā jis ko na ho ḳhū-e-savāl achchhā hai 
un ke dekhe se jo aa jaatī hai muñh par raunaq 
vo samajhte haiñ ki bīmār kā haal achchhā hai 
dekhiye paate haiñ ushshāq butoñ se kyā faiz 
ik barhaman ne kahā hai ki ye saal achchhā hai 
ham-suḳhan tesha ne farhād ko shīrīñ se kiyā 
jis tarah kā ki kisī meñ ho kamāl achchhā hai 
qatra dariyā meñ jo mil jaa.e to dariyā ho jaa.e 
kaam achchhā hai vo jis kā ki ma.aal achchhā hai 
ḳhizr-sultāñ ko rakhe ḳhāliq-e-akbar sarsabz 
shaah ke baaġh meñ ye taaza nihāl achchhā hai 
ham ko ma.alūm hai jannat kī haqīqat lekin 
dil ke ḳhush rakhne ko 'ġhālib' ye ḳhayāl achchhā hai"
90,"husn ġhamze kī kashākash se chhuTā mere ba.ad 
baare ārām se haiñ ahl-e-jafā mere ba.ad 
mansab-e-sheftagī ke koī qābil na rahā 
huī māzūli-e-andāz-o-adā mere ba.ad 
sham.a bujhtī hai to us meñ se dhuāñ uThtā hai 
sho.ala-e-ishq siyah-posh huā mere ba.ad 
ḳhuuñ hai dil ḳhaak meñ ahvāl-e-butāñ par ya.anī 
un ke nāḳhun hue mohatāj-e-hinā mere ba.ad 
dar-ḳhur-e-arz nahīñ jauhar-e-bedād ko jā 
nigah-e-nāz hai surme se ḳhafā mere ba.ad 
hai junūñ ahl-e-junūñ ke liye āġhosh-e-vidā.a 
chaak hotā hai garebāñ se judā mere ba.ad 
kaun hotā hai harīf-e-mai-e-mard-afgan-e-ishq 
hai mukarrar lab-e-sāqī pe salā mere ba.ad 
ġham se martā huuñ ki itnā nahīñ duniyā meñ koī 
ki kare tāzīyat-e-mehr-o-vafā mere ba.ad 
aa.e hai bekasī-e-ishq pe ronā 'ġhālib' 
kis ke ghar jā.egā sailāb-e-balā mere ba.ad 
thī nigah merī nihāñ-ḳhāna-e-dil kī naqqāb 
be-ḳhatar jiite haiñ arbāb-e-riyā mere ba.ad 
thā maiñ guldasta-e-ahbāb kī bandish kī giyāh 
mutafarriq hue mere rufaqā mere ba.ad"
91,"huuñ maiñ bhī tamāshā.i-e-nairañg-e-tamannā 
matlab nahīñ kuchh is se ki matlab hī bar aave"
92,"huzūr-e-shāh meñ ahl-e-suḳhan kī āzmā.ish hai 
chaman meñ ḳhush-navāyan-e-chaman kī āzmā.ish hai 
qad o gesū meñ qais o kohkan kī āzmā.ish hai 
jahāñ ham haiñ vahāñ dār-o-rasan kī āzmā.ish hai 
kareñge kohkan ke hausle kā imtihān āḳhir 
abhī us ḳhasta ke nerve tan kī āzmā.ish hai 
nasīm-e-misr ko kyā pīr-e-kan.āñ kī havā-ḳhvāhī 
use yūsuf kī bū-e-pairahan kī āzmā.ish hai 
vo aayā bazm meñ dekho na kahiyo phir ki ġhāfil the 
shakeb-o-sabr-e-ahl-e-anjuman kī āzmā.ish hai 
rahe dil hī meñ tiir achchhā jigar ke paar ho behtar 
ġharaz shust-e-but-e-nāvak-fagan kī āzmā.ish hai 
nahīñ kuchh sub.ha-o-zunnār ke phande meñ gīrā.ī 
vafādārī meñ shaiḳh o barhaman kī āzmā.ish hai 
paḌā rah ai dil-e-vābasta betābī se kyā hāsil 
magar phir tāb-e-zulf-e-pur-shikan kī āzmā.ish hai 
rag-o-pai meñ jab utre zahr-e-ġham tab dekhiye kyā ho 
abhī to talḳhī-e-kām-o-dahan kī āzmā.ish hai 
vo āveñge mire ghar va.ada kaisā dekhnā 'ġhālib' 
na.e fitnoñ meñ ab charḳh-e-kuhan kī āzmā.ish hai"
93,"ibn-e-mariyam huā kare koī 
mere dukh kī davā kare koī 
shar.a o aa.iin par madār sahī 
aise qātil kā kyā kare koī 
chaal jaise kaḌī kamān kā tiir 
dil meñ aise ke jā kare koī 
baat par vaañ zabān kaTtī hai 
vo kaheñ aur sunā kare koī 
bak rahā huuñ junūñ meñ kyā kyā kuchh 
kuchh na samjhe ḳhudā kare koī 
na suno gar burā kahe koī 
na kaho gar burā kare koī 
rok lo gar ġhalat chale koī 
baḳhsh do gar ḳhatā kare koī 
kaun hai jo nahīñ hai hājat-mand 
kis kī hājat ravā kare koī 
kyā kiyā ḳhizr ne sikandar se 
ab kise rahnumā kare koī 
jab tavaqqo.a hī uTh ga.ī 'ġhālib' 
kyuuñ kisī kā gila kare koī"
94,"ishq mujh ko nahīñ vahshat hī sahī 
merī vahshat tirī shohrat hī sahī 
qat.a kiije na ta.alluq ham se 
kuchh nahīñ hai to adāvat hī sahī 
mere hone meñ hai kyā rusvā.ī 
ai vo majlis nahīñ ḳhalvat hī sahī 
ham bhī dushman to nahīñ haiñ apne 
ġhair ko tujh se mohabbat hī sahī 
apnī hastī hī se ho jo kuchh ho 
āgahī gar nahīñ ġhaflat hī sahī 
umr har-chand ki hai barq-e-ḳhirām 
dil ke ḳhuuñ karne kī fursat hī sahī 
ham koī tark-e-vafā karte haiñ 
na sahī ishq musībat hī sahī 
kuchh to de ai falak-e-nā-insāf 
aah o fariyād kī ruḳhsat hī sahī 
ham bhī taslīm kī ḳhū Dāleñge 
be-niyāzī tirī aadat hī sahī 
yaar se chheḌ chalī jaa.e 'asad' 
gar nahīñ vasl to hasrat hī sahī"
95,"ishq tāsīr se naumed nahīñ 
jāñ-sapārī shajar-e-bed nahīñ 
saltanat dast-ba-dast aa.ī hai 
jām-e-mai ḳhātam-e-jamshed nahīñ 
hai tajallī tirī sāmān-e-vajūd 
zarra be-partav-e-ḳhurshed nahīñ 
rāz-e-māshūq na rusvā ho jaa.e 
varna mar jaane meñ kuchh bhed nahīñ 
gardish-e-rañg-e-tarab se Dar hai 
ġham-e-mahrūmi-e-jāved nahīñ 
kahte haiñ jiite haiñ ummed pe log 
ham ko jiine kī bhī ummed nahīñ"
96,"ishrat-e-qatra hai dariyā meñ fanā ho jaanā 
dard kā had se guzarnā hai davā ho jaanā 
tujh se qismat meñ mirī sūrat-e-qufl-e-abjad 
thā likhā baat ke bante hī judā ho jaanā 
dil huā kasmakash-e-chāra-e-zehmat meñ tamām 
miT gayā ghisne meñ is uqde kā vā ho jaanā 
ab jafā se bhī haiñ mahrūm ham allāh allāh 
is qadar dushman-e-arbāb-e-vafā ho jaanā 
zo.af se girya mubaddal ba-dam-e-sard huā 
bāvar aayā hameñ paanī kā havā ho jaanā 
dil se miTnā tirī añgusht-e-hinā.ī kā ḳhayāl 
ho gayā gosht se nāḳhun kā judā ho jaanā 
hai mujhe abr-e-bahārī kā baras kar khulnā 
rote rote ġham-e-furqat meñ fanā ho jaanā 
gar nahīñ nik.hat-e-gul ko tire kūche kī havas 
kyuuñ hai gard-e-rah-e-jaulān-e-sabā ho jaanā 
baḳhshe hai jalva-e-gul zauq-e-tamāshā 'ġhālib' 
chashm ko chāhiye har rañg meñ vā ho jaanā 
tā ki tujh par khule ejāz-e-havā-e-saiqal 
dekh barsāt meñ sabz aa.ine kā ho jaanā"
97,"jāda-e-rah ḳhur ko vaqt-e-shām hai tār-e-shuā.a 
charḳh vā kartā hai māh-e-nau se āġhosh-e-vidā.a 
sham.a se hai bazm-e-añgusht-e-tahayyur dar dahan 
sho.ala-e-āvāz-e-ḳhūbāñ par ba-hañgām-e-simā.a 
juuñ par-e-tā.ūs jauhar taḳhta mashq-e-rañg hai 
bas-ki hai vo qibla-e-ā.īna mahv-e-iḳhtirā.a 
ranjish-e-hairat-sarishtāñ sīna-sāfī peshkash 
jauhar-e-ā.īna hai yaañ gard-e-maidān-e-nazā.a 
chaar sū-e-dahr meñ bāzār-e-ġhaflat garm hai 
aql ke nuqsāñ se uThtā hai ḳhayāl-e-intifā.a 
āshnā 'ġhālib' nahīñ haiñ dard-e-dil ke āshnā 
varna kis ko mere afsāne kī tāb-e-istimā.a"
98,"jab ba-taqrīb-e-safar yaar ne mahmil bāñdhā 
tapish-e-shauq ne har zarre pe ik dil bāñdhā 
ahl-e-bīnash ne ba-hairat-kada-e-shoḳhi-e-nāz 
jauhar-e-ā.ina ko tūti-e-bismil bāñdhā 
yaas o ummīd ne yak-arbada maidāñ māñgā 
ijz-e-himmat ne tilism-e-dil-e-sā.il bāñdhā 
na bañdhe tishnagi-e-zauq ke mazmūñ 'ġhālib' 
garche dil khol ke dariyā ko bhī sāhil bāñdhā 
istilāhāt-e-asīrān-e-taġhāful mat pūchh 
jo girah aap na kholī use mushkil bāñdhā 
yaar ne tishnagī-e-shauq ke mazmūñ chāhe 
ham ne dil khol ke dariyā ko bhī sāhil bāñdhā 
tapish-e-ā.īna parvāz-e-tamannā laa.ī 
nāma-e-shauq ba-hāl-e-dil-e-bismil bāñdhā 
diida tā-dil hai yāk-ā.īna charāġhāñ kis ne 
ḳhalvat-e-nāz pe pairāya-e-mahfil bāñdhā 
nā-umīdī ne ba-taqrīb-e-mazāmīn-e-ḳhumār 
kūcha-e-mauj ko ḳhamyāza-e-sāhil bāñdhā 
mutrib-e-dil ne mire tār-e-nafas se 'ġhālib' 
saaz par rishta pa.e naġhma-e-'bedil' bāñdhā"
99,"jab tak dahān-e-zaḳhm na paidā kare koī 
mushkil ki tujh se rāh-e-suḳhan vā kare koī 
aalam ġhubār-e-vahshat-e-majnūñ hai sar-ba-sar 
kab tak ḳhayāl-e-turra-e-lailā kare koī 
afsurdagī nahīñ tarab-inshā-e-iltifāt 
haañ dard ban ke dil meñ magar jā kare koī 
rone se ai nadīm malāmat na kar mujhe 
āḳhir kabhī to uqda-e-dil vā kare koī 
chāk-e-jigar se jab rah-e-pursish na vā huī 
kyā fā.eda ki jaib ko rusvā kare koī 
laḳht-e-jigar se hai rag-e-har-ḳhār shāḳh-e-gul 
tā chand bāġh-bāni-e-sahrā kare koī 
nākāmi-e-nigāh hai barq-e-nazārā-soz 
tū vo nahīñ ki tujh ko tamāshā kare koī 
har sañg o ḳhisht hai sadaf-e-gauhar-e-shikast 
nuqsāñ nahīñ junūñ se jo saudā kare koī 
sar bar huī na vāda-e-sabr-āzmā se umr 
fursat kahāñ ki terī tamannā kare koī 
hai vahshat-e-tabī.at-e-ījād yās-ḳhez 
ye dard vo nahīñ ki na paidā kare koī 
bekāri-e-junūñ ko hai sar pīTne kā shuġhl 
jab haath TuuT jaa.eñ to phir kyā kare koī 
husn-e-faroġh-e-shamma-e-suḳhan duur hai 'asad' 
pahle Dil-e-gudāḳhta paidā kare koī 
vahshat kahāñ ki be-ḳhudī inshā kare koī 
hastī ko lafz-e-m.ani-e-anqā kare koī 
jo kuchh hai mahv-e-shoḳhi-e-abrū-e-yār hai 
āñkhoñ ko rakh ke taaq pe dekhā kare koī 
arz-e-sarishk par hai fazā-e-zamāna tañg 
sahrā kahāñ ki dāvat-e-dariyā kare koī 
vo shoḳh apne husn pe maġhrūr hai 'asad' 
dikhlā ke us ko aa.ina toḌā kare koī"
100,"jahāñ terā naqsh-e-qadam dekhte haiñ 
ḳhayābāñ ḳhayābāñ iram dekhte haiñ 
dil-āshuftagāñ ḳhāl-e-kunj-e-dahan ke 
suvaidā meñ sair-e-adam dekhte haiñ 
tire sarv-qāmat se ik qadd-e-ādam 
qayāmat ke fitne ko kam dekhte haiñ 
tamāshā ki ai mahv-e-ā.īna-dārī 
tujhe kis tamannā se ham dekhte haiñ 
surāġh-e-taf-e-nāla le dāġh-e-dil se 
ki shab-rau kā naqsh-e-qadam dekhte haiñ 
banā kar faqīroñ kā ham bhes 'ġhālib' 
tamāshā-e-ahl-e-karam dekhte haiñ 
kisū ko za-ḳhud rasta kam dekhte haiñ 
ki aahū ko pāband-e-ram dekhte haiñ 
ḳhat-e-laḳht-e-dil yak-qalam dekhte haiñ 
mizha ko javāhar raqam dekhte haiñ"
101,"jarāhat-tohfa almās-armuġhāñ dāġh-e-jigar hadiya 
mubārakbād 'asad' ġham-ḳhvār-e-jān-e-dardmand aayā 
junūñ garm intizār o naala betābī kamand aayā 
suvaidā tā ba-lab zanjīrī duud sipand aayā 
mah aḳhtar fashāñ kī bahr istiqbāl āñkhoñ se 
tamāshā kishvar ā.īna meñ ā.īna band aayā 
taġhāful bad-gumānī balki merī saḳht jaanī se 
nigāh be hijāb naaz ko biim gazand aayā 
fazā ḳhanda gul tañg o zauq aish be pardā 
farāġhat gaah āġhosh vidā.a dil pasand aayā 
adam hai ḳhair ḳhvāh jalva ko zindān betābi 
ḳhirām naaz barq ḳhirman sa.ī sipand aayā"
102,"jaur se baaz aa.e par baaz aa.eñ kyā 
kahte haiñ ham tujh ko muñh dikhlā.eñ kyā 
raat din gardish meñ haiñ saat āsmāñ 
ho rahegā kuchh na kuchh ghabrā.eñ kyā 
laag ho to us ko ham samjheñ lagāo 
jab na ho kuchh bhī to dhokā khā.eñ kyā 
ho liye kyuuñ nāma-bar ke saath saath 
yā rab apne ḳhat ko ham pahuñchā.eñ kyā 
mauj-e-ḳhūñ sar se guzar hī kyuuñ na jaa.e 
āstān-e-yār se uTh jaa.eñ kyā 
umr bhar dekhā kiyā marne kī raah 
mar ga.e par dekhiye dikhlā.eñ kyā 
pūchhte haiñ vo ki 'ġhālib' kaun hai 
koī batlāo ki ham batlā.eñ kyā"
103,"jis bazm meñ tū naaz se guftār meñ aave 
jaañ kālbad-e-sūrat-e-dīvār meñ aave 
saa.e kī tarah saath phireñ sarv o sanobar 
tū is qad-e-dilkash se jo gulzār meñ aave 
tab nāz-e-girāñ mā.igi-e-ashk bajā hai 
jab laḳht-e-jigar dīda-e-ḳhūñ-bār meñ aave 
de mujh ko shikāyat kī ijāzat ki sitamgar 
kuchh tujh ko mazā bhī mire āzār meñ aave 
us chashm-e-fusūñ-gar kā agar paa.e ishāra 
tuutī kī tarah ā.īna guftār meñ aave 
kāñToñ kī zabāñ suukh ga.ī pyaas se yā rab 
ik ābla-pā vādi-e-pur-ḳhār meñ aave 
mar jā.ūñ na kyuuñ rashk se jab vo tan-e-nāzuk 
āġhosh-e-ḳham-e-halqa-e-zunnār meñ aave 
ġhārat-gari-e-nāmūsh na ho gar havas-e-zar 
kyuuñ shāhid-e-gul baaġh se bāzār meñ aave 
tab chāk-e-garebāñ kā mazā hai dil-e-nālāñ 
jab ik nafas uljhā huā har taar meñ aave 
ātish-kada hai siina mirā rāz-e-nihāñ se 
ai vaa.e agar māriz-e-iz.hār meñ aave 
ganjīna-e-ma.anī kā tilism us ko samajhiye 
jo lafz ki 'ġhālib' mire ash.ār meñ aave"
104,"jis jā nasīm shānā-kash-e-zulf-e-yār hai 
naafā dimāġh-e-āhu-e-dasht-e-tatār hai 
kis kā surāġh jalva hai hairat ko ai ḳhudā 
ā.īna farsh-e-shash-jahat-e-intizār hai 
hai zarra zarra tañgi-e-jā se ġhubār-e-shauq 
gar daam ye hai vus.at-e-sahrā shikār hai 
dil mudda.ī o diida banā mudda.ā-alaih 
nazzāre kā muqaddama phir rū-ba-kār hai 
chhiḌke hai shabnam ā.īna-e-barg-e-gul par aab 
ai andalīb vaqt-e-vadā-e-bahār hai 
pach aa paḌī hai vāda-e-dil-dār kī mujhe 
vo aa.e yā na aa.e pe yaañ intizār hai 
be-parda sū-e-vādi-e-majnūñ guzar na kar 
har zarra ke naqāb meñ dil be-qarār hai 
ai andalīb yak kaf-e-ḳhas bahr-e-āshyāñ 
tūfān-e-āmad āmad-e-fasl-e-bahār hai 
dil mat gañvā ḳhabar na sahī sair hī sahī 
ai be-dimāġh ā.īna timsāl-dār hai 
ġhaflat kafīl-e-umr o 'asad' zāmin-e-nashāt 
ai marg-e-nā-gahāñ tujhe kyā intizār hai"
105,"jis zaḳhm kī ho saktī ho tadbīr rafū kī 
likh dījiyo yā rab use qismat meñ adū kī 
achchhā hai sar-añgusht-e-hinā.ī kā tasavvur 
dil meñ nazar aatī to hai ik buuñd lahū kī 
kyuuñ Darte ho ushshāq kī be-hauslagī se 
yaañ to koī suntā nahīñ fariyād kisū kī 
dashne ne kabhī muñh na lagāyā ho jigar ko 
ḳhanjar ne kabhī baat na pūchhī ho gulū kī 
sad-haif vo nākām ki ik umr se 'ġhālib' 
hasrat meñ rahe ek but-e-arbada-jū kī 
go zindagi-e-zāhid-e-be-chāra abas hai 
itnā hai ki rahtī to hai tadbīr vazū kī"
106,"jo na naqd-e-dāġh-e-dil kī kare shola pāsbānī 
to fasurdagī nihāñ hai ba-kamīn-e-be-zabānī 
mujhe us se kyā tavaqqo ba-zamāna-e-javānī 
kabhī kūdkī meñ jis ne na sunī mirī kahānī 
yuuñ hī dukh kisī ko denā nahīñ ḳhuub varna kahtā 
ki mire adū ko yā rab mile merī zindagānī"
107,"junūñ kī dast-gīrī kis se ho gar ho na uryānī 
garebāñ-chāk kā haq ho gayā hai merī gardan par 
ba-rañg-e-kāġhaz-e-ātish-zada nairañg-e-betābī 
hazār ā.īna dil bāñdhe hai bāl-e-yak-tapīdan par 
falak se ham ko aish-e-rafta kā kyā kyā taqāzā hai 
matā-e-burda ko samjhe hue haiñ qarz rahzan par 
ham aur vo be-sabab rañj-āshnā dushman ki rakhtā hai 
shuā-e-mehr se tohmat nigah kī chashm-e-rauzan par 
fanā ko sauñp gar mushtāq hai apnī haqīqat kā 
faroġh-e-tāla-e-ḳhāshāk hai mauqūf gulḳhan par 
'asad' bismil hai kis andāz kā qātil se kahtā hai 
ki mashq-e-nāz kar ḳhūn-e-do-ālam merī gardan par 
fusūn-e-yak-dilī hai lazzat-e-bedād dushman par 
ki vajd-e-barq juuñ parvāna bāl-afshāñ hai ḳhirman par 
takalluf ḳhār-ḳhār-e-iltimās-e-be-qarārī hai 
ki rishta bāñdhtā hai pairahan añgusht-e-sozan par 
ye kyā vahshat hai ai dīvāne pesh-az-marg vāvailā 
rakkhī be-jā binā-e-ḳhāna-e-zanjīr-e-shevan par"
108,"junūñ tohmat-kash-e-taskīñ na ho gar shādmānī kī 
namak-pāsh-e-ḳharāsh-e-dil hai lazzat zindagānī kī 
kashākash-hā-e-hastī se kare kyā sa.i-e-āzādī 
huī zanjīr mauj-e-āb ko fursat ravānī kī 
pas-az-murdan bhī dīvāna ziyārat-gāh-e-tiflāñ hai 
sharār-e-sañg ne turbat pe merī gul-fishānī kī"
109,"juz qais aur koī na aayā ba-rū-e-kār 
sahrā magar ba-tañgi-e-chashm-e-hasūd thā 
āshuftagī ne naqsh-e-suvaidā kiyā durust 
zāhir huā ki daaġh kā sarmāya duud thā 
thā ḳhvāb meñ ḳhayāl ko tujh se muāmla 
jab aañkh khul ga.ī na ziyāñ thā na suud thā 
letā huuñ maktab-e-ġham-e-dil meñ sabaq hanūz 
lekin yahī ki raft gayā aur buud thā 
Dhāñpā kafan ne dāġh-e-uyūb-e-barahnagī 
maiñ varna har libās meñ nañg-e-vajūd thā 
teshe baġhair mar na sakā kohkan 'asad' 
sargashta-e-ḳhumār-e-rusūm-o-quyūd thā 
aalam jahāñ ba-arz-e-bisāt-e-vajūd thā 
juuñ sub.h chāk-e-jeb mujhe tār-o-pūd thā 
bāzī-ḳhur-e-fareb hai ahl-e-nazar kā zauq 
hañgāma garm-e-hairat-e-būd-o-nabūd thā 
aalam tilism-e-shahr-e-ḳhamoshī hai sar-basar 
yā maiñ ġharīb-e-kishvar-e-guft-o-shunūd thā 
tañgī rafīq-e-rah thī adam yā vajūd thā 
merā safar ba-tāla-e-chashm-e-hasūd thā 
tū yak-jahāñ qamāsh-e-havas jam.a kar ki maiñ 
hairat-matā-e-ālam-e-nuqsān-o-sūd thā 
gardish-muhīt-e-zulm rahā jis qadar falak 
maiñ pā.emāl-e-ġhamza-e-chashm-e-kabūd thā 
pūchhā thā garche yaar ne ahvāl-e-dil magar 
kis ko dimāġh-e-minnat-e-guft-o-shunūd thā 
ḳhur shabnam-āshnā na huā varna maiñ 'asad' 
sar-tā-qadam guzārish-e-zauq-e-sujūd thā"
110,"kaabe meñ jā rahā to na do ta.ana kyā kaheñ 
bhūlā huuñ haqq-e-sohbat-e-ahl-e-kunisht ko 
taa.at meñ tā rahe na mai-o-añgbīñ kī laag 
dozaḳh meñ Daal do koī le kar bahisht ko 
huuñ munharif na kyuuñ rah-o-rasm-e-savāb se 
TeḌhā lagā hai qat qalam-e-sarnavisht ko 
'ġhālib' kuchh apnī sa.ī se lahnā nahīñ mujhe 
ḳhirman jale agar na malaḳh khaa.e kisht ko"
111,"kār-gāh-e-hastī meñ laala dāġh-sāmāñ hai 
barq-e-ḳhirman-e-rāhat ḳhūn-e-garm-e-dahqāñ hai 
ġhuncha tā shaguftan-hā barg-e-āfiyat mālūm 
bā-vajūd-e-dil-jam.ī ḳhvāb-e-gul pareshāñ hai 
ham se rañj-e-betābī kis tarah uThāyā jaa.e 
daaġh pusht-e-dast-e-ijz sho.ala ḳhas-ba-dandāñ hai 
ishq ke taġhāful se harzah-gard hai aalam 
rū-e-shash-jihat-āfāq pusht-e-chashm-e-zindāñ hai"
112,"kab vo suntā hai kahānī merī 
aur phir vo bhī zabānī merī 
ḳhalish-e-ġhamza-e-ḳhūñ-rez na pūchh 
dekh ḳhūnāba-fishānī merī 
kyā bayāñ kar ke mirā ro.eñge yaar 
magar āshufta-bayānī merī 
huuñ za-ḳhud rafta-e-baidā-e-ḳhayāl 
bhuul jaanā hai nishānī merī 
mutaqābil hai muqābil merā 
ruk gayā dekh ravānī merī 
qadr-e-sañg-e-sar-e-rah rakhtā huuñ 
saḳht arzāñ hai girānī merī 
gard-bād-e-rah-e-betābī huuñ 
sarsar-e-shauq hai baanī merī 
dahan us kā jo na mālūm huā 
khul ga.ī hech madānī merī 
kar diyā zo.af ne aajiz 'ġhālib' 
nañg-e-pīrī hai javānī merī"
113,"kabhī nekī bhī us ke jī meñ gar aa jaa.e hai mujh se 
jafā.eñ kar ke apnī yaad sharmā jaa.e hai mujh se 
ḳhudāyā jazba-e-dil kī magar tāsīr ulTī hai 
ki jitnā khīñchtā huuñ aur khiñchtā jaa.e hai mujh se 
vo bad-ḳhū aur merī dāstān-e-ishq tūlānī 
ibārat muḳhtasar qāsid bhī ghabrā jaa.e hai mujh se 
udhar vo bad-gumānī hai idhar ye nā-tavānī hai 
na pūchhā jaa.e hai us se na bolā jaa.e hai mujh se 
sambhalne de mujhe ai nā-ummīdī kyā qayāmat hai 
ki dāmān-e-ḳhayāl-e-yār chhūTā jaa.e hai mujh se 
takalluf bartaraf nazzārgī meñ bhī sahī lekin 
vo dekhā jaa.e kab ye zulm dekhā jaa.e hai mujh se 
hue haiñ paañv hī pahle nabard-e-ishq meñ zaḳhmī 
na bhāgā jaa.e hai mujh se na Thahrā jaa.e hai mujh se 
qayāmat hai ki hove mudda.ī kā ham-safar 'ġhālib' 
vo kāfir jo ḳhudā ko bhī na sauñpā jaa.e hai mujh se"
114,"kahte ho na deñge ham dil agar paḌā paayā 
dil kahāñ ki gum kiije ham ne mudda.ā paayā 
ishq se tabī.at ne ziist kā mazā paayā 
dard kī davā paa.ī dard-e-be-davā paayā 
dost-dār-e-dushman hai e'timād-e-dil ma.alūm 
aah be-asar dekhī naala nā-rasā paayā 
sādgī o purkārī be-ḳhudī o hushyārī 
husn ko taġhāful meñ jur.at-āzmā paayā 
ġhuncha phir lagā khilne aaj ham ne apnā dil 
ḳhuuñ kiyā huā dekhā gum kiyā huā paayā 
hāl-e-dil nahīñ ma.alūm lekin is qadar ya.anī 
ham ne bār-hā DhūñDā tum ne bār-hā paayā 
shor-e-pand-e-nāseh ne zaḳhm par namak chhiḌkā 
aap se koī pūchhe tum ne kyā mazā paayā 
hai kahāñ tamannā kā dūsrā qadam yā rab 
ham ne dasht-e-imkāñ ko ek naqsh-e-pā paayā 
be-dimāġh-e-ḳhajlat huuñ rashk-e-imtihāñ tā-kai 
ek bekasī tujh ko ālam-āshnā paayā 
ḳhāk-bāzi-e-ummīd kār-ḳhāna-e-tiflī 
yaas ko do-ālam se lab-ba-ḳhanda vā paayā 
kyuuñ na vahshat-e-ġhālib bāj-ḳhvāh-e-taskīñ ho 
kushta-e-taġhāful ko ḳhasm-e-ḳhūñ-bahā paayā 
fikr-e-nāla meñ goyā halqa huuñ ze-sar-tā-pā 
uzv uzv juuñ zanjīr yak-dil-e-sadā paayā 
shab nazāra-parvar thā ḳhvāb meñ ḳhayāl us kā 
sub.h mauja-e-gul ko naqsh-e-boriyā paayā 
jis qadar jigar ḳhuuñ ho kūcha dādan-e-gul hai 
zaḳhm-e-teġh-e-qātil ko turfa dil-kushā paayā 
hai makīñ kī pā-dārī nām-e-sāhib-e-ḳhāna 
ham se tere kūche ne naqsh-e-mudda.ā paayā 
ne 'asad' jafā-sā.il ne sitam junūñ-mā.il 
tujh ko jis qadar DhūñDā ulfat-āzmā paayā"
115,"kahte to ho tum sab ki but-e-ġhāliyā-mū aa.e 
yak martaba ghabrā ke kaho koī ki vo aa.e 
huuñ kashmakash-e-naz.a meñ haañ jazb-e-mohabbat 
kuchh kah na sakūñ par vo mire pūchhne ko aa.e 
hai sā.iqa o sho.ala o sīmāb kā aalam 
aanā hī samajh meñ mirī aatā nahīñ go aa.e 
zāhir hai ki ghabrā ke na bhāgeñge nakīrain 
haañ muñh se magar bāda-e-doshīnā kī bū aa.e 
jallād se Darte haiñ na vaa.iz se jhagaḌte 
ham samjhe hue haiñ use jis bhes meñ jo aa.e 
haañ ahl-e-talab kaun sune tāna-e-nā-yāfat 
dekhā ki vo miltā nahīñ apne hī ko kho aa.e 
apnā nahīñ ye sheva ki ārām se baiTheñ 
us dar pe nahīñ baar to ka.abe hī ko ho aa.e 
kī ham-nafasoñ ne asar-e-giryā meñ taqrīr 
achchhe rahe aap is se magar mujh ko Dubo aa.e 
us anjuman-e-nāz kī kyā baat hai 'ġhālib' 
ham bhī ga.e vaañ aur tirī taqdīr ko ro aa.e"
116,"kahūñ jo haal to kahte ho mudda.ā kahiye 
tumhīñ kaho ki jo tum yuuñ kaho to kyā kahiye 
na kahiyo ta.an se phir tum ki ham sitamgar haiñ 
mujhe to ḳhū hai ki jo kuchh kaho bajā kahiye 
vo neshtar sahī par dil meñ jab utar jaave 
nigāh-e-nāz ko phir kyuuñ na āshnā kahiye 
nahīñ zarīya-e-rāhat jarāhat-e-paikāñ 
vo zaḳhm-e-teġh hai jis ko ki dil-kushā kahiye 
jo mudda.ī bane us ke na mudda.ī baniye 
jo nā-sazā kahe us ko na nā-sazā kahiye 
kahīñ haqīqat-e-jāñ-kāhī-e-maraz likhiye 
kahīñ musībat-e-nā-sāzī-e-davā kahiye 
kabhī shikāyat-e-ranj-e-girāñ-nashīñ kiije 
kabhī hikāyat-e-sabr-e-gurez-pā kahiye 
rahe na jaan to qātil ko ḳhūñ-bahā diije 
kaTe zabān to ḳhanjar ko marhabā kahiye 
nahīñ nigār ko ulfat na ho nigār to hai 
ravānī-e-ravish o mastī-e-adā kahiye 
nahīñ bahār ko fursat na ho bahār to hai 
tarāvat-e-chaman o ḳhūbī-e-havā kahiye 
safīna jab ki kināre pe aa lagā 'ġhālib' 
ḳhudā se kyā sitam-o-jaur-e-nā-ḳhudā kahiye"
117,"kal ke liye kar aaj na ḳhissat sharāb meñ 
ye sū-e-zan hai sāqi-e-kausar ke baab meñ 
haiñ aaj kyuuñ zalīl ki kal tak na thī pasand 
gustāḳhi-e-farishta hamārī janāb meñ 
jaañ kyuuñ nikalne lagtī hai tan se dam-e-samā 
gar vo sadā samā.ī hai chañg o rabāb meñ 
rau meñ hai raḳhsh-e-umr kahāñ dekhiye thame 
ne haath baag par hai na pā hai rikāb meñ 
utnā hī mujh ko apnī haqīqat se bod hai 
jitnā ki vahm-e-ġhair se huuñ pech-o-tāb meñ 
asl-e-shuhūd-o-shāhid-o-mash.hūd ek hai 
hairāñ huuñ phir mushāhida hai kis hisāb meñ 
hai mushtamil numūd-e-suvar par vajūd-e-bahar 
yaañ kyā dharā hai qatra o mauj-o-habāb meñ 
sharm ik adā-e-nāz hai apne hī se sahī 
haiñ kitne be-hijāb ki haiñ yuuñ hijāb meñ 
ārā.ish-e-jamāl se fāriġh nahīñ hunūz 
pesh-e-nazar hai aa.ina daa.im naqāb meñ 
hai ġhaib-e-ġhaib jis ko samajhte haiñ ham shuhūd 
haiñ ḳhvāb meñ hunūz jo jaage haiñ ḳhvāb meñ 
'ġhālib' nadīm-e-dost se aatī hai bū-e-dost 
mashġhūl-e-haq huuñ bandagi-e-bū-turāb meñ"
118,"kare hai baada tire lab se kasb-e-rañg-e-faroġh 
ḳhat-e-piyāla sarāsar nigāh-e-gul-chīñ hai 
kabhī to is dil-e-shorīda kī bhī daad mile 
ki ek umr se hasrat-parast-e-bālīñ hai 
bajā hai gar na sune nāla-hā-e-bulbul-e-zār 
ki gosh-e-gul nam-e-shabnam se pamba-āgīñ hai 
'asad' hai naza.a meñ chal bevafā barā-e-ḳhudā 
maqām-e-tark-e-hijāb o vidā-e-tamkīñ hai"
119,"ḳhamoshiyoñ meñ tamāshā adā nikaltī hai 
nigāh dil se tire surma-sā nikaltī hai 
fashār-e-tañgī-e-ḳhalvat se bantī hai shabnam 
sabā jo ġhunche ke parde meñ jā nikaltī hai 
na pūchh sīna-e-āshiq se āb-e-teġh-e-nigāh 
ki zaḳhm-e-rauzan-e-dar se havā nikaltī hai 
ba-rañg-e-shīsha huuñ yak-gosha-e-dil-e-ḳhālī 
kabhī parī mirī ḳhalvat meñ aa nikaltī hai"
120,"ḳhatar hai rishta-e-ulfat rag-e-gardan na ho jaave 
ġhurūr-e-dostī aafat hai tū dushman na ho jaave 
samajh is fasl meñ kotāhi-e-nashv-o-numā 'ġhālib' 
agar gul sarv ke qāmat pe pairāhan na ho jaave"
121,"kī vafā ham se to ġhair is ko jafā kahte haiñ 
hotī aa.ī hai ki achchhoñ ko burā kahte haiñ 
aaj ham apnī pareshāni-e-ḳhātir un se 
kahne jaate to haiñ par dekhiye kyā kahte haiñ 
agle vaqtoñ ke haiñ ye log inheñ kuchh na kaho 
jo mai o naġhma ko andoh-rubā kahte haiñ 
dil meñ aa jaa.e hai hotī hai jo fursat ġhash se 
aur phir kaun se naale ko rasā kahte haiñ 
hai par-e-sarhad-e-idrāk se apnā masjūd 
qible ko ahl-e-nazar qibla-numā kahte haiñ 
pā-e-afgār pe jab se tujhe rahm aayā hai 
ḳhār-e-rah ko tire ham mehr-e-giyā kahte haiñ 
ik sharar dil meñ hai us se koī ghabrā.egā kyā 
aag matlūb hai ham ko jo havā kahte haiñ 
dekhiye laatī hai us shoḳh kī naḳhvat kyā rañg 
us kī har baat pe ham nām-e-ḳhudā kahte haiñ 
'vahshat' o 'sheftā' ab marsiya kahveñ shāyad 
mar gayā 'ġhālib'-e-āshufta-navā kahte haiñ"
122,"kisī ko de ke dil koī navā-sañj-e-fuġhāñ kyuuñ ho 
na ho jab dil hī siine meñ to phir muñh meñ zabāñ kyuuñ ho 
vo apnī ḳhū na chhoḌeñge ham apnī vaz.a kyuuñ chhoḌeñ 
subuk-sar ban ke kyā pūchheñ ki ham se sargirāñ kyuuñ ho 
kiyā ġham-ḳhvār ne rusvā lage aag is mohabbat ko 
na laave taab jo ġham kī vo merā rāz-dāñ kyuuñ ho 
vafā kaisī kahāñ kā ishq jab sar phoḌnā Thahrā 
to phir ai sañg-dil terā hī sañg-e-āstāñ kyuuñ ho 
qafas meñ mujh se rūdād-e-chaman kahte na Dar hamdam 
girī hai jis pe kal bijlī vo merā āshiyāñ kyuuñ ho 
ye kah sakte ho ham dil meñ nahīñ haiñ par ye batlāo 
ki jab dil meñ tumhīñ tum ho to āñkhoñ se nihāñ kyuuñ ho 
ġhalat hai jazb-e-dil kā shikva dekho jurm kis kā hai 
na khīñcho gar tum apne ko kashākash darmiyāñ kyuuñ ho 
ye fitna aadmī kī ḳhāna-vīrānī ko kyā kam hai 
hue tum dost jis ke dushman us kā āsmāñ kyuuñ ho 
yahī hai āzmānā to satānā kis ko kahte haiñ 
adū ke ho liye jab tum to merā imtihāñ kyuuñ ho 
kahā tum ne ki kyuuñ ho ġhair ke milne meñ rusvā.ī 
bajā kahte ho sach kahte ho phir kahiyo ki haañ kyuuñ ho 
nikālā chāhtā hai kaam kyā ta.anoñ se tū 'ġhālib' 
tire be-mehr kahne se vo tujh par mehrbāñ kyuuñ ho"
123,"koh ke hoñ bār-e-ḳhātir gar sadā ho jā.iye 
be-takalluf ai sharār-e-jasta kyā ho jā.iye 
baiza-āsā nañg-e-bāl-o-par hai ye kunj-e-qafas 
az-sar-e-nau zindagī ho gar rihā ho jā.iye 
vus.at-e-mashrab niyāz-e-kulfat-e-vahshat 'asad' 
yak-bayābāñ sāya-e-bāl-e-humā ho jā.iye"
124,"koī din gar zindagānī aur hai 
apne jī meñ ham ne Thānī aur hai 
ātish-e-dozaḳh meñ ye garmī kahāñ 
soz-e-ġham-hā-e-nihānī aur hai 
bār-hā dekhī haiñ un kī ranjisheñ 
par kuchh ab ke sargirānī aur hai 
de ke ḳhat muñh dekhtā hai nāma-bar 
kuchh to paiġhām-e-zabānī aur hai 
qāta-e-emār hai aksar nujūm 
vo balā-e-āsmānī aur hai 
ho chukīñ 'ġhālib' balā.eñ sab tamām 
ek marg-e-nā-gahānī aur hai"
125,"koī ummīd bar nahīñ aatī 
koī sūrat nazar nahīñ aatī 
maut kā ek din muayyan hai 
niind kyuuñ raat bhar nahīñ aatī 
aage aatī thī hāl-e-dil pe hañsī 
ab kisī baat par nahīñ aatī 
jāntā huuñ savāb-e-tā.at-o-zohd 
par tabī.at idhar nahīñ aatī 
hai kuchh aisī hī baat jo chup huuñ 
varna kyā baat kar nahīñ aatī 
kyuuñ na chīḳhūñ ki yaad karte haiñ 
merī āvāz gar nahīñ aatī 
dāġh-e-dil gar nazar nahīñ aatā 
bū bhī ai chārāgar nahīñ aatī 
ham vahāñ haiñ jahāñ se ham ko bhī 
kuchh hamārī ḳhabar nahīñ aatī 
marte haiñ aarzū meñ marne kī 
maut aatī hai par nahīñ aatī 
kaaba kis muñh se jāoge 'ġhālib' 
sharm tum ko magar nahīñ aatī"
126,"kyā tañg ham sitam-zadagāñ kā jahān hai 
jis meñ ki ek baiza-e-mor āsmān hai 
hai kā.enāt ko harakat tere zauq se 
partav se āftāb ke zarre meñ jaan hai 
hālāñki hai ye sīli-e-ḳhārā se laala rañg 
ġhāfil ko mere shīshe pe mai kā gumān hai 
kī us ne garm sīna-e-ahl-e-havas meñ jā 
aave na kyuuñ pasand ki ThanDā makān hai 
kyā ḳhuub tum ne ġhair ko bosa nahīñ diyā 
bas chup raho hamāre bhī muñh meñ zabān hai 
baiThā hai jo ki sāya-e-dīvār-e-yār meñ 
farmāñ-ravā-e-kishvar-e-hindūstān hai 
hastī kā e'tibār bhī ġham ne miTā diyā 
kis se kahūñ ki daaġh jigar kā nishān hai 
hai baare e'timād-e-vafā-dārī is qadar 
'ġhālib' ham is meñ ḳhush haiñ ki nā-mehrbān hai 
dehlī ke rahne vaalo 'asad' ko satāo mat 
be-chāra chand roz kā yaañ mehmān hai"
127,"kyuuñ jal gayā na tāb-e-ruḳh-e-yār dekh kar 
jaltā huuñ apnī tāqat-e-dīdār dekh kar 
ātish-parast kahte haiñ ahl-e-jahāñ mujhe 
sargarm-e-nāla-hā-e-sharar-bār dekh kar 
kyā ābrū-e-ishq jahāñ aam ho jafā 
ruktā huuñ tum ko be-sabab āzār dekh kar 
aatā hai mere qatl ko par josh-e-rashk se 
martā huuñ us ke haath meñ talvār dekh kar 
sābit huā hai gardan-e-mīnā pe ḳhūn-e-ḳhalq 
larze hai mauj-e-mai tirī raftār dekh kar 
vā-hasratā ki yaar ne khīñchā sitam se haath 
ham ko harīs-e-lazzat-e-āzār dekh kar 
bik jaate haiñ ham aap matā-e-suḳhan ke saath 
lekin ayār-e-taba.a-e-ḳharīdār dekh kar 
zunnār bāñdh sub.ha-e-sad-dāna toḌ Daal 
rah-rau chale hai raah ko hamvār dekh kar 
in ābloñ se paañv ke ghabrā gayā thā maiñ 
jī ḳhush huā hai raah ko pur-ḳhār dekh kar 
kyā bad-gumāñ hai mujh se ki ā.īne meñ mire 
tuutī kā aks samjhe hai zañgār dekh kar 
girnī thī ham pe barq-e-tajallī na tuur par 
dete haiñ baada zarf-e-qadah-ḳhvār dekh kar 
sar phoḌnā vo 'ġhālib'-e-shorīda haal kā 
yaad aa gayā mujhe tirī dīvār dekh kar"
128,"kyuuñ na ho chashm-e-butāñ mahv-e-taġhāful kyuuñ na ho 
ya.anī us bīmār ko nazzāre se parhez hai 
marte marte dekhne kī aarzū rah jā.egī 
vaa.e nākāmī ki us kāfir kā ḳhanjar tez hai 
āriz-e-gul dekh rū-e-yār yaad aayā 'asad' 
joshish-e-fasl-e-bahārī ishtiyāq-añgez hai"
129,"kyūñkar us but se rakhūñ jaan aziiz 
kyā nahīñ hai mujhe īmān aziiz 
dil se niklā pe na niklā dil se 
hai tire tiir kā paikān aziiz 
taab laa.e hī banegī 'ġhālib' 
vāqi.a saḳht hai aur jaan aziiz"
130,"lāġhar itnā huuñ ki gar tū bazm meñ jā de mujhe 
merā zimma dekh kar gar koī batlā de mujhe 
kyā ta.ajjub hai jo us ko dekh kar aa jaa.e rahm 
vaañ talak koī kisī hiile se pahuñchā de mujhe 
muñh na dikhlāve na dikhlā par ba-andāz-e-itāb 
khol kar parda zarā āñkheñ hī dikhlā de mujhe 
yaañ talak merī giraftārī se vo ḳhush hai ki maiñ 
zulf gar ban jā.ūñ to shāne meñ uljhā de mujhe"
131,"lāzim thā ki dekho mirā rastā koī din aur 
tanhā ga.e kyuuñ ab raho tanhā koī din aur 
miT jā.egā sar gar tirā patthar na ghisegā 
huuñ dar pe tire nāsiya-farsā koī din aur 
aa.e ho kal aur aaj hī kahte ho ki jā.ūñ 
maanā ki hamesha nahīñ achchhā koī din aur 
jaate hue kahte ho qayāmat ko mileñge 
kyā ḳhuub qayāmat kā hai goyā koī din aur 
haañ ai falak-e-pīr javāñ thā abhī aarif 
kyā terā bigaḌtā jo na martā koī din aur 
tum māh-e-shab-e-chār-dahum the mire ghar ke 
phir kyuuñ na rahā ghar kā vo naqshā koī din aur 
tum kaun se the aise khare dād-o-sitad ke 
kartā malak-ul-maut taqāzā koī din aur 
mujh se tumheñ nafrat sahī nayyar se laḌā.ī 
bachchoñ kā bhī dekhā na tamāshā koī din aur 
guzrī na ba-har-hāl ye muddat ḳhush o nā-ḳhush 
karnā thā javāñ-marg guzārā koī din aur 
nādāñ ho jo kahte ho ki kyuuñ jiite haiñ 'ġhālib' 
qismat meñ hai marne kī tamannā koī din aur"
132,"lab-e-īsā kī jumbish kartī hai gahvāra-jumbānī 
qayāmat kushta-e-la.al-e-butāñ kā ḳhvāb-e-sañgīñ hai 
bayābān-e-fanā hai bād-e-sahrā-e-talab 'ġhālib' 
pasīna tausan-e-himmat to sail-e-ḳhāna-e-zīñ hai"
133,"lab-e-ḳhushk dar-tishnagī-murdagāñ kā 
ziyārat-kada huuñ dil-āzurdagāñ kā 
hama nā-umīdī hama bad-gumānī 
maiñ dil huuñ fareb-e-vafā-ḳhurdagāñ kā 
shaguftan kamīñ-gāh-e-taqrīb-jūī 
tasavvur huuñ be-mojib āzurdagāñ kā 
ġharīb-e-sitam-dīdah-e-bāz-gashtan 
suḳhan huuñ suḳhan bar lab-āvurdagāñ kā 
sarāpā yak-ā.īña-dār-e-shikastan 
irāda huuñ yak-ālam-afsurdagāñ kā 
ba-sūrat takalluf ba-ma.anī ta.assuf 
'asad' maiñ tabassum huuñ pazhmurdagāñ kā"
134,"laraztā hai mirā dil zahmat-e-mehr-e-daraḳhshāñ par 
maiñ huuñ vo qatra-e-shabnam ki ho ḳhār-e-bayābāñ par 
na chhoḌī hazrat-e-yūsuf ne yaañ bhī ḳhāna-ārā.ī 
safedī dīda-e-yāqūb kī phirtī hai zindāñ par 
fanā tālīm-e-dars-e-be-ḳhudī huuñ us zamāne se 
ki majnūñ laam alif likhtā thā dīvār-e-dabistāñ par 
farāġhat kis qadar rahtī mujhe tashvīsh-e-marham se 
baham gar sulh karte pāra-hā-e-dil namak-dāñ par 
nahīñ iqlīm-e-ulfat meñ koī tūmār-e-nāz aisā 
ki pusht-e-chashm se jis kī na hove mohr unvāñ par 
mujhe ab dekh kar abr-e-shafaq-ālūda yaad aayā 
ki furqat meñ tirī ātish barastī thī gulistāñ par 
ba-juz parvāz-e-shauq-e-nāz kyā baaqī rahā hogā 
qayāmat ik havā-e-tund hai ḳhāk-e-shahīdāñ par 
na laḌ nāseh se 'ġhālib' kyā huā gar us ne shiddat kī 
hamārā bhī to āḳhir zor chaltā hai garebāñ par 
dil-e-ḳhūnīñ-jigar be-sabr-o-faiz-e-ishq-e-mustaġhnī 
ilāhī yak qayāmat ḳhāvar aa TuuTe badaḳhshāñ par 
'asad' ai be-tahammul arbada be-jā hai nāseh se 
ki āḳhir be-kasoñ kā zor chaltā hai garebāñ par"
135,"latāfat be-kasāfat jalva paidā kar nahīñ saktī 
chaman zañgār hai ā.īna-e-bād-e-bahārī kā 
harīf-e-joshish-e-dariyā nahīñ ḳhuddārī-e-sāhil 
jahāñ saaqī ho tū bātil hai da.avā hoshiyārī kā 
bahār-e-rañg-e-ḳhūn-e-gul hai sāmāñ ashk-bārī kā 
junūn-e-barq nashtar hai rag-e-abr-e-bahārī kā 
barā-e-hall-e-mushkil huuñ zi-pā uftāda-e-hasrat 
bañdhā hai uqda-e-ḳhātir se paimāñ ḳhāksārī kā 
ba-vaqt-e-sar-nigūnī hai tasavvur intizāristāñ 
nigah ko ābloñ se shaġhl hai aḳhtar-shumārī kā 
'asad' sāġhar-kash-e-taslīm ho gardish se gardūñ kī 
ki nañg-e-fahm-e-mastāñ hai gila bad-rozg-ārī kā"
136,"lo ham marīz-e-ishq ke bīmār-dār haiñ 
achchhā agar na ho to masīhā kā kyā ilaaj"
137,"luuñ vaam baḳht-e-ḳhufta se yak-ḳhvāb-e-ḳhush vale 
'ġhālib' ye ḳhauf hai ki kahāñ se adā karūñ 
ḳhush vahshate ki arz-e-junūn-e-fanā karūñ 
juuñ gard-e-rāh jāma-e-hastī qabā karūñ 
aa ai bahār-e-nāz ki tere ḳhirām se 
dastār gird-e-shāḳh-e-gul-e-naqsh-e-pā karūñ 
ḳhush uftādgī ki ba-sahrā-e-intizār 
juuñ jaada gard-e-rah se nigah surma-sā karūñ 
sabr aur ye adā ki dil aave asīr-e-chāk 
dard aur ye kamīñ ki rah-e-nāla vā karūñ 
vo be-dimāġh-e-minnat-e-iqbāl huuñ ki maiñ 
vahshat ba-dāġh-e-sāya-e-bāl-e-humā karūñ 
vo iltimās-e-lazzat-e-be-dād huuñ ki maiñ 
teġh-e-sitam ko pusht-e-ḳham-e-iltijā karūñ 
vo rāz-e-nāla huuñ ki ba-sharh-e-nigāh-e-ajz 
afshāñ ġhubār-e-surma se fard-e-sadā karūñ"
138,"māna-e-dasht-navardī koī tadbīr nahīñ 
ek chakkar hai mire paañv meñ zanjīr nahīñ 
shauq us dasht meñ dauḌāye hai mujh ko ki jahāñ 
jaada ġhair az nigah-e-dīda-e-tasvīr nahīñ 
hasrat-e-lazzat-e-āzār rahī jaatī hai 
jāda-e-rāh-e-vafā juz dam-e-shamshīr nahīñ 
rañj-e-naumīdi-e-jāved gavārā rahiyo 
ḳhush huuñ gar nāla-zabūnī kash-e-tāsīr nahīñ 
sar khujātā hai jahāñ zaḳhm-e-sar achchhā ho jaa.e 
lazzat-e-sañg ba-andāza-e-taqrīr nahīñ 
jab karam ruḳhsat-e-bebākī-o-gustāḳhī de 
koī taqsīr ba-juz ḳhajlat-e-taqsīr nahīñ 
'ġhālib' apnā ye aqīda hai ba-qaul-e-'nāsiḳh' 
aap be-bahra hai jo mo'taqid-e-'mīr' nahīñ 
'mīr' ke sher kā ahvāl kahūñ kyā 'ġhālib' 
jis kā dīvān kam-az-gulshan-e-kashmīr nahīñ 
ā.īna daam ko parde meñ chhupātā hai abas 
ki parī-zād-e-nazar qābil-e-tasḳhīr nahīñ 
misl-e-gul zaḳhm hai merā bhī sināñ se tavvām 
terā tarkash hī kuchh ābistanī-e-tīr nahīñ"
139,"mahram nahīñ hai tū hī navā-hā-e-rāz kā 
yaañ varna jo hijāb hai parda hai saaz kā 
rañg-e-shikasta sub.h-e-bahār-e-nazāra hai 
ye vaqt hai shaguftan-e-gul-hā-e-nāz kā 
tū aur sū-e-ġhair nazar-hā-e-tez tez 
maiñ aur dukh tirī mizha-hā-e-darāz kā 
sarfa hai zabt-e-āh meñ merā vagarna meñ 
to.ama huuñ ek hī nafas-e-jāñ-gudāz kā 
haiñ bas-ki josh-e-bāda se shīshe uchhal rahe 
har gosha-e-bisāt hai sar shīsha-bāz kā 
kāvish kā dil kare hai taqāzā ki hai hunūz 
nāḳhun pe qarz is girah-e-nīm-bāz kā 
tārāj-e-kāvish-e-ġham-e-hijrāñ huā 'asad' 
siina ki thā dafīna gohar-hā-e-rāz kā"
140,"maiñ aur bazm-e-mai se yuuñ tishna-kām aa.uuñ 
gar maiñ ne kī thī tauba saaqī ko kyā huā thā 
hai ek tiir jis meñ donoñ chhide paḌe haiñ 
vo din ga.e ki apnā dil se jigar judā thā 
darmāndagī meñ 'ġhālib' kuchh ban paḌe to jānūñ 
jab rishta be-girah thā nāḳhun girah-kushā thā"
141,"maiñ unheñ chheḌūñ aur kuchh na kaheñ 
chal nikalte jo mai piye hote 
qahr ho yā balā ho jo kuchh ho 
kaash ke tum mire liye hote 
merī qismat meñ ġham gar itnā thā 
dil bhī yā-rab ka.ī diye hote 
aa hī jaatā vo raah par 'ġhālib' 
koī din aur bhī jiye hote"
142,"manzūr thī ye shakl tajallī ko nuur kī 
qismat khulī tire qad-o-ruḳh se zuhūr kī 
ik ḳhūñ-chakāñ kafan meñ karoḌoñ banāo haiñ 
paḌtī hai aañkh tere shahīdoñ pe huur kī 
vaa.iz na tum piyo na kisī ko pilā sako 
kyā baat hai tumhārī sharāb-e-tahūr kī 
laḌtā hai mujh se hashr meñ qātil ki kyuuñ uThā 
goyā abhī sunī nahīñ āvāz suur kī 
aamad bahār kī hai jo bulbul hai naġhma-sañj 
uḌtī sī ik ḳhabar hai zabānī tuyūr kī 
go vaañ nahīñ pa vaañ ke nikāle hue to haiñ 
ka.abe se in butoñ ko bhī nisbat hai duur kī 
kyā farz hai ki sab ko mile ek sā javāb 
aao na ham bhī sair kareñ koh-e-tūr kī 
garmī sahī kalām meñ lekin na is qadar 
kī jis se baat us ne shikāyat zarūr kī 
'ġhālib' gar is safar meñ mujhe saath le chaleñ 
haj kā savāb nazr karūñgā huzūr kī"
143,"masjid ke zer-e-sāya ḳharābāt chāhiye 
bhauñ paas aañkh qibla-e-hājāt chāhiye 
āshiq hue haiñ aap bhī ek aur shaḳhs par 
āḳhir sitam kī kuchh to mukāfāt chāhiye 
de daad ai falak dil-e-hasrat-parast kī 
haañ kuchh na kuchh talāfī-e-māfāt chāhiye 
sīkhe haiñ mah-ruḳhoñ ke liye ham musavvarī 
taqrīb kuchh to bahr-e-mulāqāt chāhiye 
mai se ġharaz nashāt hai kis rū-siyāh ko 
ik-gūna be-ḳhudī mujhe din raat chāhiye 
nashv-o-numā hai asl se 'ġhālib' furūa ko 
ḳhāmoshī hī se nikle hai jo baat chāhiye 
hai rañg-e-lāla-o-gul-o-nasrīñ judā judā 
har rañg meñ bahār kā isbāt chāhiye 
sar pā-e-ḳhum pe chāhiye hañgām-e-be-ḳhudī 
rū sū-e-qibla vaqt-e-munājāt chāhiye 
ya.anī ba-hasb-e-gardish-e-paimāna-e-sifāt 
aarif hamesha mast-e-mai-e-zāt chāhiye"
144,"mastī ba-zauq-e-ġhaflat-e-sāqī halāk hai 
mauj-e-sharāb yak-mizha-e-ḳhvāb-nāk hai 
juz zaḳhm-e-teġh-e-nāz nahīñ dil meñ aarzū 
jeb-e-ḳhayāl bhī tire hāthoñ se chaak hai 
josh-e-junūñ se kuchh nazar aatā nahīñ 'asad' 
sahrā hamārī aañkh meñ yak-musht-e-ḳhāk hai"
145,"mat mardumak-e-dīda meñ samjho ye nigāheñ 
haiñ jam.a suvaidā-e-dil-e-chashm meñ aaheñ 
kis dil pe hai azm-e-saf-e-mizhgān-e-ḳhud-ārā 
ā.īne ke pāyāb se utrī haiñ sipāheñ 
dair-o-haram ā.īna-e-takrār-e-tamannā 
vāmāñdagī-e-shauq tarāshe hai panāheñ 
juuñ mardumak-e-chashm se hoñ jam.a nigāheñ 
ḳhvābīda ba-hairat-kada-e-dāġh haiñ aaheñ 
phir halqa-e-kākul meñ paḌīñ diid kī rāheñ 
juuñ duud farāham huiiñ rauzan meñ nigāheñ 
paayā sar-e-har-zarra jigar-gosha-e-vahshat 
haiñ daaġh se ma.amūr shaqā.iq kī kulāheñ 
ye matl.a 'asad' jauhar-e-afsūn-e-suḳhan ho 
gar arz-e-tapāk-e-jigar-e-soḳhta chāheñ 
hairat-kash-e-yak-jalva-e-ma.anī haiñ nigāheñ 
khīñchūñ huuñ suvaidā-e-dil-e-chashm se aa.heñ"
146,"maze jahān ke apnī nazar meñ ḳhaak nahīñ 
sivā.e ḳhūn-e-jigar so jigar meñ ḳhaak nahīñ 
magar ġhubār hue par havā uḌā le jaa.e 
vagarna taab o tavāñ bāl-o-par meñ ḳhaak nahīñ 
ye kis bahīsht-shamā.il kī aamad aamad hai 
ki ġhair-e-jalva-e-gul rahguzar meñ ḳhaak nahīñ 
bhalā use na sahī kuchh mujhī ko rahm aatā 
asar mire nafas-e-be-asar meñ ḳhaak nahīñ 
ḳhayāl-e-jalva-e-gul se ḳharāb haiñ mai-kash 
sharāb-ḳhāne ke dīvār-o-dar meñ ḳhaak nahīñ 
huā huuñ ishq kī ġhārat-garī se sharminda 
sivā.e hasrat-e-tāmīr ghar meñ ḳhaak nahīñ 
hamāre sher haiñ ab sirf dil-lagī ke 'asad' 
khulā ki fā.eda arz-e-hunar meñ ḳhaak nahīñ"
147,"mehrbāñ ho ke bulā lo mujhe chāho jis vaqt 
maiñ gayā vaqt nahīñ huuñ ki phir aa bhī na sakūñ 
zo.af meñ tāna-e-aġhyār kā shikva kyā hai 
baat kuchh sar to nahīñ hai ki uThā bhī na sakūñ 
zahr miltā hī nahīñ mujh ko sitamgar varna 
kyā qasam hai tire milne kī ki khā bhī na sakūñ 
is qadar zabt kahāñ hai kabhī aa bhī na sakūñ 
sitam itnā to na kiije ki uThā bhī na sakūñ 
lag ga.ī aag agar ghar ko to andesha kyā 
sho.ala-e-dil to nahīñ hai ki bujhā bhī na sakūñ 
tum na aaoge to marne kī haiñ sau tadbīreñ 
maut kuchh tum to nahīñ ho ki bulā bhī na sakūñ 
hañs ke bulvā.iye miT jā.egā sab dil kā gila 
kyā tasavvur hai tumhārā ki miTā bhī na sakūñ"
148,"miltī hai ḳhū-e-yār se naar iltihāb meñ 
kāfir huuñ gar na miltī ho rāhat azaab meñ 
kab se huuñ kyā batā.ūñ jahān-e-ḳharāb meñ 
shab-hā-e-hijr ko bhī rakhūñ gar hisāb meñ 
tā phir na intizār meñ niiñd aa.e umr bhar 
aane kā ahd kar ga.e aa.e jo ḳhvāb meñ 
qāsid ke aate aate ḳhat ik aur likh rakhūñ 
maiñ jāntā huuñ jo vo likheñge javāb meñ 
mujh tak kab un kī bazm meñ aatā thā daur-e-jām 
saaqī ne kuchh milā na diyā ho sharāb meñ 
jo munkir-e-vafā ho fareb us pe kyā chale 
kyuuñ bad-gumāñ huuñ dost se dushman ke baab meñ 
maiñ muztarib huuñ vasl meñ ḳhauf-e-raqīb se 
Daalā hai tum ko vahm ne kis pech-o-tāb meñ 
maiñ aur hazz-e-vasl ḳhudā-sāz baat hai 
jaañ nazr denī bhuul gayā iztirāb meñ 
hai tevrī chaḌhī huī andar naqāb ke 
hai ik shikan paḌī huī tarf-e-naqāb meñ 
lākhoñ lagāo ek churānā nigāh kā 
lākhoñ banāv ek bigaḌnā itaab meñ 
vo naala dil meñ ḳhas ke barābar jagah na paa.e 
jis naala se shigāf paḌe āftāb meñ 
vo sehr mudd.ā-talabī meñ na kaam aa.e 
jis sehr se safīna ravāñ ho sarāb meñ 
'ġhālib' chhuTī sharāb par ab bhī kabhī kabhī 
piitā huuñ roz-e-abr o shab-e-māhtāb meñ"
149,"mirī hastī fazā-e-hairat ābād-e-tamannā hai 
jise kahte haiñ naala vo usī aalam kā anqā hai 
ḳhizāñ kyā fasl-e-gul kahte haiñ kis ko koī mausam ho 
vahī ham haiñ qafas hai aur mātam bāl-o-par kā hai 
vafā-e-dilbarāñ hai ittifāqī varna ai hamdam 
asar fariyād-e-dil-hā-e-hazīñ kā kis ne dekhā hai 
na laa.ī shoḳhi-e-andesha tāb-e-rañj-e-naumīdī 
kaf-e-afsos milnā ahd-e-tajdīd-e-tamannā hai 
na sove ābloñ meñ gar sirishk-e-dīda-e-nam se 
ba-jaulāñ-gāh-e-naumīdī nigāh-e-ājizāñ pā hai 
ba-saḳhtī-hā-e-qaid-e-zindagī mālūm āzādī 
sharar bhī said-e-dām-e-rishta-e-rag-hā-e-ḳhārā hai 
taġhāful-mashrabī se nā-tamāmī bas-ki paidā hai 
nigāh-e-nāz chashm-e-yār meñ zunnār-e-mīnā hai 
tasarruf vahshiyoñ meñ hai tasavvur-hā-e-majnūñ kā 
savād-e-chashm-e-āhū aks-e-ḳhāl-e-rū-e-lailā hai 
mohabbat tarz-e-paivand-e-nihāl-e-dostī jaane 
davīdan resha saañ muft-e-rag-e-ḳhvāb-e-zuleḳhā hai 
kiyā yak-sar gudāz-e-dil niyāz-e-joshish-e-hasrat 
suvaidā nusḳha-e-tah-bandi-e-dāġh-e-tamannā hai 
hujūm-e-rezish-e-ḳhūñ ke sabab rañg uḌ nahīñ saktā 
hinā-e-panja-e-saiyyād murġh-e-rishta bar-pā hai 
asar soz-e-mohabbat kā qayāmat be-muhābā hai 
ki rag se sañg meñ tuḳhm-e-sharar kā resha paidā hai 
nihāñ hai gauhar-e-maqsūd jeb-e-ḳhud-shanāsī meñ 
ki yaañ ġhavvās hai timsāl aur ā.īna dariyā hai 
azīzo zikr-e-vasl-e-ġhair se mujh ko na bahlāo 
ki yaañ afsūn-e-ḳhvāb afsāna-e-ḳhvāb-e-zulaiḳhā hai 
tasavvur bahr-e-taskīn-e-tapīdan-hā-e-tifl-e-dil 
ba-bāġh-e-rañg-hā-e-rafta gul-chīn-e-tamāshā hai 
ba-sa.i-e-ġhair hai qat-e-libās-e-ḳhāna-vīrānī 
ki nāz-e-jāda-e-rah rishta-e-dāmān-e-sahrā hai"
150,"muddat huī hai yaar ko mehmāñ kiye hue 
josh-e-qadah se bazm charāġhāñ kiye hue 
kartā huuñ jam.a phir jigar-e-laḳht-laḳht ko 
arsa huā hai dāvat-e-mizhgāñ kiye hue 
phir vaz-e-ehtiyāt se rukne lagā hai dam 
barsoñ hue haiñ chaak garebāñ kiye hue 
phir garm-nāla-hā-e-sharar-bār hai nafas 
muddat huī hai sair-e-charāġhāñ kiye hue 
phir pursish-e-jarāhat-e-dil ko chalā hai ishq 
sāmān-e-sad-hazār namak-dāñ kiye hue 
phir bhar rahā huuñ ḳhāma-e-mizhgāñ ba-ḳhūn-e-dil 
sāz-e-chaman tarāzi-e-dāmāñ kiye hue 
bāham-digar hue haiñ dil o diida phir raqīb 
nazzāra o ḳhayāl kā sāmāñ kiye hue 
dil phir tavāf-e-kū-e-malāmat ko jaa.e hai 
pindār kā sanam-kada vīrāñ kiye hue 
phir shauq kar rahā hai ḳharīdār kī talab 
arz-e-matā-e-aql-o-dil-o-jāñ kiye hue 
dauḌe hai phir har ek gul-o-lāla par ḳhayāl 
sad-gulistāñ nigāh kā sāmāñ kiye hue 
phir chāhtā huuñ nāma-e-dildār kholnā 
jaañ nazr-e-dil-farebi-e-unvāñ kiye hue 
māñge hai phir kisī ko lab-e-bām par havas 
zulf-e-siyāh ruḳh pe pareshāñ kiye hue 
chāhe hai phir kisī ko muqābil meñ aarzū 
surme se tez dashna-e-mizhgāñ kiye hue 
ik nau-bahār-e-nāz ko taake hai phir nigāh 
chehra faroġh-e-mai se gulistāñ kiye hue 
phir jī meñ hai ki dar pe kisī ke paḌe raheñ 
sar zer-bār-e-minnat-e-darbāñ kiye hue 
jī DhūñDtā hai phir vahī fursat ki raat din 
baiThe raheñ tasavvur-e-jānāñ kiye hue 
'ġhālib' hameñ na chheḌ ki phir josh-e-ashk se 
baiThe haiñ ham tahayya-e-tūfāñ kiye hue"
151,"mujh ko dayār-e-ġhair meñ maarā vatan se duur 
rakh lī mire ḳhudā ne mirī bekasī kī sharm 
vo halqa-hā-e-zulf kamīñ meñ haiñ yā ḳhudā 
rakh liijo mere dāva-e-vārastagī kī sharm"
152,"muñd ga.iiñ kholte hī kholte āñkheñ 'ġhālib' 
yaar laa.e mirī bālīñ pe use par kis vaqt"
153,"muzhda ai zauq-e-asīrī ki nazar aatā hai 
dām-e-ḳhālī qafas-e-murġh-e-giraftār ke paas 
jigar-e-tishna-e-āzār tasallī na huā 
jū-e-ḳhūñ ham ne bahā.ī bun-e-har ḳhaar ke paas 
muñd ga.iiñ kholte hī kholte āñkheñ hai hai 
ḳhuub vaqt aa.e tum is āshiq-e-bīmār ke paas 
maiñ bhī ruk ruk ke na martā jo zabāñ ke badle 
dashna ik tez sā hotā mire ġham-ḳhvār ke paas 
dahan-e-sher meñ jā baiThe lekin ai dil 
na khaḌe ho jiye ḳhūbān-e-dil-āzār ke paas 
dekh kar tujh ko chaman bas-ki numū kartā hai 
ḳhud-ba-ḳhud pahuñche hai gul gosha-e-dastār ke paas 
mar gayā phoḌ ke sar 'ġhālib'-e-vahshī hai hai 
baiThnā us kā vo aa kar tirī dīvār ke paas"
154,"na gul-e-naġhma huuñ na parda-e-sāz 
maiñ huuñ apnī shikast kī āvāz 
tū aur ārā.ish-e-ḳham-e-kākul 
maiñ aur andesha-hā-e-dūr-darāz 
lāf-e-tamkīñ fareb-e-sāda-dilī 
ham haiñ aur rāz-hā-e-sīna-gudāz 
huuñ giraftār-e-ulfat-e-sayyād 
varna baaqī hai tāqat-e-parvāz 
vo bhī din ho ki us sitamgar se 
naaz khīñchūñ bajā.e hasrat-e-nāz 
nahīñ dil meñ mire vo qatra-e-ḳhūñ 
jis se mizhgāñ huī na ho gul-bāz 
ai tirā ġhamza yak-qalam-añgez 
ai tirā zulm sar-ba-sar andāz 
tū huā jalva-gar mubārak ho 
rezish-e-sajda-e-jabīn-e-niyāz 
mujh ko pūchhā to kuchh ġhazab na huā 
maiñ ġharīb aur tū ġharīb-navāz 
'asad'-ullāh ḳhaañ tamām huā 
ai dareġhā vo rind-e-shāhid-bāz"
155,"na hogā yak-bayābāñ māñdgī se zauq kam merā 
habāb-e-mauja-e-raftār hai naqsh-e-qadam merā 
mohabbat thī chaman se lekin ab ye be-dimāġhī hai 
ki mauj-e-bū-e-gul se naak meñ aatā hai dam merā 
rah-e-ḳhvābīda thī gardan-kash-e-yak-dars-e-āgāhī 
zamīñ ko saili-e-ustād hai naqsh-e-qadam merā 
surāġh-āvāra-e-arz-e-do-ālam shor-e-mahshar huuñ 
par-afshāñ hai ġhubār aañ sū-e-sahrā-e-adam merā 
havā-e-sub.h yak-ālam garebāñ chākī-e-gul hai 
dahān-e-zaḳhm paidā kar agar khātā hai ġham merā 
na ho vahshat-kash-e-dars-e-sarāb-e-satr-e-āgāhī 
maiñ gard-e-rāh huuñ be-mudda.ā hai pech-o-ḳham merā 
'asad' vahshat-parast-e-gosha-e-tanhā.i-e-dil hai 
ba-rañg-e-mauj-e-mai ḳhamyāza-e-sāġhar hai ram merā"
156,"na huī gar mire marne se tasallī na sahī 
imtihāñ aur bhī baaqī ho to ye bhī na sahī 
ḳhaar ḳhār-e-alam-e-hasrat-e-dīdār to hai 
shauq gul-chīn-e-gulistān-e-tasallī na sahī 
mai-parastāñ ḳhum-e-mai muñh se lagā.e hī bane 
ek din gar na huā bazm meñ saaqī na sahī 
nafas-e-qais ki hai chashm-o-charāġh-e-sahrā 
gar nahīñ sham-e-siyah-ḳhāna-e-lailī na sahī 
ek hañgāme pe mauqūf hai ghar kī raunaq 
nauha-e-ġham hī sahī naġhma-e-shādī na sahī 
na satā.ish kī tamannā na sile kī parvā 
gar nahīñ haiñ mire ash.ār meñ ma.anī na sahī 
ishrat-e-sohbat-e-ḳhūbāñ hī ġhanīmat samjho 
na huī 'ġhālib' agar umr-e-tābī.ī na sahī"
157,"na leve gar ḳhas-e-jauhar tarāvat sabza-e-ḳhat se 
lagā.e ḳhāna-e-ā.īna meñ rū-e-nigār ātish 
faroġh-e-husn se hotī hai hall-e-mushkil-e-āshiq 
na nikle sham.a ke pā se nikāle gar na ḳhaar ātish 
sharar hai rañg ba.ad iz.hār-e-tāb-e-jalva-e-tamkīñ 
kare hai sañg par ḳhurshīd āb-e-rū-e-kār ātish 
panāve be-gudāz-e-mom rabt-e-paikar-ārā.ī 
nikāle kyā nihāl-e-sham.a be-tuḳhm-e-sharār ātish 
ḳhayāl-e-dūd thā sar-josh-e-saudā-e-ġhalat-fahmī 
agar rakhtī na ḳhākistar-nashīnī kā ġhubār ātish 
havā-e-par-fishānī barq-e-ḳhirman-hā-e-ḳhātir hai 
ba-bāl-e-sho.ala-e-betāb hai parvāna-zār ātish 
nahīñ barq-o-sharar juz vahshat-e-zabt-e-tapīdan-hā 
bilā gardān-e-be-parvā ḳharāmī-hā-e-yār ātish 
dhueñ se aag ke ik abr-e-dariyā-bār ho paidā 
'asad' haidar-parastoñ se agar hove do-chār ātish"
158,"na pūchh nusḳha-e-marham jarāhat-e-dil kā 
ki us meñ reza-e-almās juzv-e-āzam hai 
bahut dinoñ meñ taġhāful ne tere paidā kī 
vo ik nigah ki ba-zāhir nigāh se kam hai"
159,"na thā kuchh to ḳhudā thā kuchh na hotā to ḳhudā hotā 
Duboyā mujh ko hone ne na hotā maiñ to kyā hotā 
huā jab ġham se yuuñ be-his to ġham kyā sar ke kaTne kā 
na hotā gar judā tan se to zaanū par dharā hotā 
huī muddat ki 'ġhālib' mar gayā par yaad aatā hai 
vo har ik baat par kahnā ki yuuñ hotā to kyā hotā"
160,"naala juz husn-e-talab ai sitam-ījād nahīñ 
hai taqāzā-e-jafā shikva-e-bedād nahīñ 
ishq-o-mazdūri-e-ishrat-gah-e-ḳhusruv kyā ḳhuub 
ham ko taslīm niko-nāmi-e-farhād nahīñ 
kam nahīñ vo bhī ḳharābī meñ pa vus.at mālūm 
dasht meñ hai mujhe vo aish ki ghar yaad nahīñ 
ahl-e-bīnash ko hai tūfān-e-havādis maktab 
lutma-e-mauj kam-az saili-e-ustād nahīñ 
vaa.e mahrūmi-e-taslīm-o-badā hāl-e-vafā 
jāntā hai ki hameñ tāqat-e-faryād nahīñ 
rañg-e-tamkīn-e-gul-o-lālā pareshāñ kyuuñ hai 
gar charāġhān-e-sar-e-rah-guzar-e-bād nahīñ 
sabad-e-gul ke tale band kare hai gulchīñ 
muzhda ai murġh ki gulzār meñ sayyād nahīñ 
nafi se kartī hai isbāt tarāvish goyā 
dī hai jā-e-dahn us ko dam-e-ījād nahīñ 
kam nahīñ jalvagarī meñ tire kūche se bahisht 
yahī naqsha hai vale is qadar ābād nahīñ 
karte kis muñh se ho ġhurbat kī shikāyat 'ġhālib' 
tum ko be-mehri-e-yārān-e-vatan yaad nahīñ"
161,"nafas na anjuman-e-ārzū se bāhar khīñch 
agar sharāb nahīñ intizār-e-sāġhar khīñch 
kamāl-e-garmī-e-sa.ī-e-talāsh-e-dīd na pūchh 
ba-rañg-e-ḳhār mire aa.ine se jauhar khīñch 
tujhe bahāna-e-rāhat hai intizār ai dil 
kiyā hai kis ne ishārā ki nāz-e-bistar khīñch 
tirī taraf hai ba-hasrat nazāra-e-nargis 
ba-korī-e-dil-o-chashm-e-raqīb sāġhar khīñch 
ba-nīm-ġhamza adā kar haq-e-vadī.at-e-nāz 
niyām-e-parda-e-zaḳhm-e-jigar se ḳhanjar khīñch 
mire qadah meñ hai sahbā-e-ātish-e-pinhāñ 
ba-rū-e-sufra kabāb-e-dil-e-samandar khīñch 
na kah ki tāqat-e-rusvā.ī-e-visāl nahīñ 
agar yahī araq-e-fitna hai mukarrar khīñch 
junūn-e-ā.ina mushtāq-e-yak-tamāshā hai 
hamāre safhe pe bāl-e-parī se mistar khīñch 
ḳhumār-e-minnat-e-sāqī agar yahī hai 'asad' 
Dil-e-gudāḳhta ke mai-kade meñ sāġhar khīñch"
162,"nahīñ hai zaḳhm koī baḳhiye ke dar-ḳhur mire tan meñ 
huā hai tār-e-ashk-e-yās rishta chashm-e-sozan meñ 
huī hai māne-e-zauq-e-tamāshā ḳhāna-vīrānī 
kaf-e-sailāb baaqī hai ba-rañg-e-pumba rauzan meñ 
vadī.at-ḳhāna-e-bedād-e-kāvish-hā-e-mizhgāñ huuñ 
nagīn-e-nām-e-shāhid hai mire har qatra-e-ḳhūñ tan meñ 
bayāñ kis se ho zulmat-gustarī mere shabistāñ kī 
shab-e-mah ho jo rakh duuñ pamba dīvāroñ ke rauzan meñ 
nikohish māna-e-be-rabti-e-shor-e-junūñ aa.ī 
huā hai ḳhanda-e-ahbāb baḳhiya jeb-o-dāman meñ 
hue us mehr-vash ke jalva-e-timsāl ke aage 
par-afshāñ jauhar ā.īne meñ misl-e-zarra rauzan meñ 
na jānūñ nek huuñ yā bad huuñ par sohbat-muḳhālif hai 
jo gul huuñ to huuñ gulḳhan meñ jo ḳhas huuñ to huuñ gulshan meñ 
hazāroñ dil diye josh-e-junūn-e-ishq ne mujh ko 
siyah ho kar suvaidā ho gayā har qatra-e-ḳhūñ tan meñ 
'asad' zindāni-e-tāsīr-e-ulfat-hā-e-ḳhūbāñ huuñ 
ḳham-e-dast-e-navāzish ho gayā hai tauq gardan meñ 
fuzūñ kī dostoñ ne hirs-e-qātil zauq-e-kushtan meñ 
ho.e haiñ baḳhiya-hā-e-zaḳhm jauhar teġh-e-dushman meñ 
tamāshā kardanī hai lutf-e-zaḳhm-e-intizār ai dil 
suvaidā dāġh-e-marham mardumuk hai chashm-e-sozan meñ 
dil-o-dīn-o-ḳhirad tārāj-e-nāz-e-jalva-pairā.ī 
huā hai jauhar-e-ā.īna ḳhel-e-mor ḳhirman meñ 
nikohish māne-e-dīvāngī-hā-e-junūñ aa.ī 
lagāyā ḳhanda-e-nāseh ne baḳhiya jeb-o-dāman meñ"
163,"nahīñ ki mujh ko qayāmat kā e'tiqād nahīñ 
shab-e-firāq se roz-e-jazā ziyād nahīñ 
koī kahe ki shab-e-mah meñ kyā burā.ī hai 
balā se aaj agar din ko abr o baad nahīñ 
jo aa.uuñ sāmne un ke to marhabā na kaheñ 
jo jā.ūñ vaañ se kahīñ ko to ḳhair-bād nahīñ 
kabhī jo yaad bhī aatā huuñ maiñ to kahte haiñ 
ki aaj bazm meñ kuchh fitna-o-fasād nahīñ 
alāva iid ke miltī hai aur din bhī sharāb 
gadā-e-kūcha-e-mai-ḳhāna nā-murād nahīñ 
jahāñ meñ ho ġham-e-shādī baham hameñ kyā kaam 
diyā hai ham ko ḳhudā ne vo dil kī shaad nahīñ 
tum un ke va.ade kā zikr un se kyuuñ karo 'ġhālib' 
ye kyā ki tum kaho aur vo kaheñ ki yaad nahīñ"
164,"naqsh-e-nāz-e-but-e-tannāz ba-āġhosh-e-raqīb 
pā-e-tā.ūs pa.e-ḳhāma-e-mānī māñge 
tū vo bad-ḳhū ki tahayyur ko tamāshā jaane 
ġham vo afsāna ki āshufta-bayānī māñge 
vo tap-e-ishq-e-tamannā hai ki phir sūrat-e-sham.a 
sho.ala tā-nabz-e-jigar resha-davānī māñge 
tishna-e-ḳhūn-e-tamāshā jo vo paanī māñge 
aa.ina ruḳhsat-e-andāz-e-ravānī māñge 
rañg ne gul se dam-e-arz-e-pareshānī-e-bazm 
barg-e-gul reza-e-mīnā kī nishānī māñge 
zulf tahrīr-e-pareshān-e-taqāzā hai magar 
shāna-sāñ mū-ba-zabāñ ḳhāma-e-mānī māñge 
āmad-e-ḳhat se na kar ḳhanda-e-shīrīñ ki mabād 
chashm-e-mor ā.īna-e-dil nigarānī māñge 
huuñ giraftār-e-kamīñ-gāh-e-taġhāful ki jahāñ 
ḳhvāb sayyād se parvāz-e-girānī māñge 
chashm parvāz o nafas ḳhufta magar zo.af-e-umīd 
shahpar-e-kāh pa.e-muzhda-risānī māñge 
vahshat-e-shor-e-tamāshā hai ki juuñ nik.hat-e-gul 
namak-e-zaḳhm-e-jigar bāl-fishānī māñge 
gar mile hazrat-e-'bedil' kā ḳhat-e-lauh-e-mazār 
'asad' ā.īn-e-parvāz-e-ma.ānī māñge 
rañg ne gul se dam-e-arz-e-pareshānī-e-bazm 
barg-e-gul reza-e-mīnā kī nishānī māñge"
165,"naqsh fariyādī hai kis kī shoḳhi-e-tahrīr kā 
kāġhzī hai pairahan har paikar-e-tasvīr kā 
kaav kāv-e-saḳht-jānī hā.e-tanhā.ī na pūchh 
sub.h karnā shaam kā laanā hai jū-e-shīr kā 
jazba-e-be-iḳhtiyār-e-shauq dekhā chāhiye 
sīna-e-shamshīr se bāhar hai dam shamshīr kā 
āgahī dām-e-shunīdan jis qadar chāhe bichhā.e 
mudda.ā anqā hai apne ālam-e-taqrīr kā 
bas-ki huuñ 'ġhālib' asīrī meñ bhī ātish zer-e-pā 
mū-e-ātish diida hai halqa mirī zanjīr kā 
ātishīñ-pā huuñ gudāz-e-vahshat-e-zindāñ na pūchh 
mū-e-ātish diida hai har halqa yaañ zanjīr kā 
shoḳhī-e-nairañg said-e-vahshat-e-tā.ūs hai 
dām-e-sabza meñ hai parvāz-e-chaman tasḳhīr kā 
lazzat-e-ījād-e-nāz afsūn-e-arz-e-zauq-e-qatl 
na.al ātish meñ hai teġh-e-yār se naḳhchīr kā 
ḳhisht pusht-e-dast-e-ijz o qālib āġhosh-e-vidā.a 
pur huā hai sail se paimāna kis ta.amīr kā 
vahshat-e-ḳhvāb-e-adam shor-e-tamāshā hai 'asad' 
jo maza jauhar nahīñ ā.īna-e-ta.abīr kā"
166,"nashsha-hā shādāb-e-rañg o sāz-hā mast-e-tarab 
shīsha-e-mai sarv-e-sabz-e-jū-e-bār-e-naġhma hai 
ham-nashīñ mat kah ki barham kar na bazm-e-aish-e-dost 
vaañ to mere naale ko bhī e'tibār-e-naġhma hai"
167,"naved-e-amn hai bedād-e-dost jaañ ke liye 
rahī na tarz-e-sitam koī āsmāñ ke liye 
balā se gar mizha-e-yār tishna-e-ḳhūñ hai 
rakhūñ kuchh apnī bhī mizhgān-e-ḳhūñ fishāñ ke liye 
vo zinda ham haiñ ki haiñ rū-shanās-e-ḳhalq ai ḳhizr 
na tum ki chor bane umr-e-jāvedāñ ke liye 
rahā balā meñ bhī maiñ mubtala-e-āfat-e-rashk 
balā-e-jāñ hai adā terī ik jahāñ ke liye 
falak na duur rakh us se mujhe ki maiñ hī nahīñ 
darāz-dasti-e-qātil ke imtihāñ ke liye 
misāl ye mirī koshish kī hai ki murġh-e-asīr 
kare qafas meñ farāham ḳhas āshiyāñ ke liye 
gadā samajh ke vo chup thā mirī jo shāmat aa.ī 
uThā aur uTh ke qadam maiñ ne pāsbāñ ke liye 
ba-qadr-e-shauq nahīñ zarf-e-tangnā-e-ġhazal 
kuchh aur chāhiye vus.at mire bayāñ ke liye 
diyā hai ḳhalq ko bhī tā use nazar na lage 
banā hai aish tajammul husain ḳhaañ ke liye 
zabāñ pe bār-e-ḳhudāyā ye kis kā naam aayā 
ki mere nutq ne bose mirī zabāñ ke liye 
nasīr-e-daulat-o-dīñ aur muīn-e-millat-o-mulk 
banā hai charḳh-e-barīñ jis ke āstāñ ke liye 
zamāna ahd meñ us ke hai mahv-e-ārā.ish 
baneñge aur sitāre ab āsmāñ ke liye 
varaq tamām huā aur mad.h baaqī hai 
safīna chāhiye is bahr-e-be-karāñ ke liye 
adā-e-ḳhās se 'ġhālib' huā hai nukta-sarā 
salā-e-ām hai yārān-e-nukta-dāñ ke liye"
168,"nikohish hai sazā fariyādi-e-be-dād-e-dilbar kī 
mabādā ḳhanda-e-dandāñ-numā ho sub.h mahshar kī 
rag-e-lailā ko ḳhāk-e-dasht-e-majnūñ reshgī baḳhshe 
agar bove bajā-e-dāna dahqāñ nok nishtar kī 
par-e-parvāna shāyad bādbān-e-kashtī-e-mai thā 
huī majlis kī garmī se ravānī daur-e-sāġhar kī 
karūñ be-dād-e-zauq-e-par-fishānī arz kyā qudrat 
ki tāqat uḌ ga.ī uḌne se pahle mere shahpar kī 
kahāñ tak ro.uuñ us ke ḳheme ke pīchhe qayāmat hai 
mirī qismat meñ yā-rab kyā na thī dīvār patthar kī 
ba-juz dīvāngī hotā na anjām-e-ḳhud-ārā.ī 
agar paidā na kartā aa.ina zanjīr jauhar kī 
ġhurūr-e-lutf-e-sāqī nashsha-e-be-bākī-e-mastāñ 
nam-e-dāmān-e-isyāñ hai tarāvat mauj-e-kausar kī 
mirā dil māñgte haiñ āriyat ahl-e-havas shāyad 
ye jaanā chāhte haiñ aaj dāvat meñ samundar kī 
'asad' juz āb-e-baḳhshīdan ze-dariyā ḳhizr ko kyā thā 
Dubotā chashma-e-haivāñ meñ gar kashtī sikandar kī"
169,"nukta-chīñ hai ġham-e-dil us ko sunā.e na bane 
kyā bane baat jahāñ baat banā.e na bane 
maiñ bulātā to huuñ us ko magar ai jazba-e-dil 
us pe ban jaa.e kuchh aisī ki bin aa.e na bane 
khel samjhā hai kahīñ chhoḌ na de bhuul na jaa.e 
kaash yuuñ bhī ho ki bin mere satā.e na bane 
ġhair phirtā hai liye yuuñ tire ḳhat ko ki agar 
koī pūchhe ki ye kyā hai to chhupā.e na bane 
is nazākat kā burā ho vo bhale haiñ to kyā 
haath aaveñ to unheñ haath lagā.e na bane 
kah sake kaun ki ye jalvagarī kis kī hai 
parda chhoḌā hai vo us ne ki uThā.e na bane 
maut kī raah na dekhūñ ki bin aa.e na rahe 
tum ko chāhūñ ki na aao to bulā.e na bane 
bojh vo sar se girā hai ki uThā.e na uThe 
kaam vo aan paḌā hai ki banā.e na bane 
ishq par zor nahīñ hai ye vo ātish 'ġhālib' 
ki lagā.e na lage aur bujhā.e na bane"
170,"ohde se mad.h-e-nāz ke bāhar na aa sakā 
gar ik adā ho to use apnī qazā kahūñ 
halqe haiñ chashm-hā-e-kushāda ba-sū-e-dil 
har tār-e-zulf ko nigah-e-surma-sā kahūñ 
maiñ aur sad-hazār navā-e-jigar-ḳharāsh 
tū aur ek vo nā-shunīdan ki kyā kahūñ 
zālim mire gumāñ se mujhe munfa.il na chaah 
hai hai ḳhudā-na-karda tujhe bevafā kahūñ"
171,"pā-ba-dāman ho rahā huuñ bas-ki maiñ sahrā-navard 
ḳhār-e-pā haiñ jauhar-e-ā.īna-e-zānū mujhe 
dekhnā hālat mire dil kī ham-āġhoshī ke vaqt 
hai nigāh-e-āshnā terā sar-e-har-mū mujhe 
huuñ sarāpā sāz-e-āhañg-e-shikāyat kuchh na pūchh 
hai yahī behtar ki logoñ meñ na chheḌe tū mujhe 
bā.is-e-vāmāndgī hai umr-e-fursat-jū mujhe 
kar diyā hai pā-ba-zanjīr-e-ram-e-āhū mujhe 
ḳhāk-e-fursat bar-sar-e-zauq-e-fanā ai intizār 
hai ġhubār-e-shīsha-e-sā.at ram-e-āhū mujhe 
ham-zabāñ aayā nazar fikr-e-suḳhan meñ tū mujhe 
mardumuk hai tūtī-e-ā.īna-e-zānū mujhe 
yād-e-mizhgāñ meñ ba-nashtar-e-zār-e-saudā-e-ḳhayāl 
chāhiye vaqt-e-tapish yak-dast sad-pahlū mujhe 
iztirāb-e-umr be-matlab nahīñ āḳhir ki hai 
justujū-e-fursat-e-rabt-e-sar-e-zānū mujhe 
chāhiye darmān-e-rīsh-e-dil bhī teġh-e-yār se 
maram-e-zañgār hai vo vasma-e-abrū mujhe 
kasrat-e-jaur-o-sitam se ho gayā huuñ be-dimāġh 
ḳhūb-rūyoñ ne banāyā 'ġhālib'-e-bad-ḳhū mujhe 
fursat-e-ārām-e-ġhash hastī hai bohrān-e-adam 
hai shikast-e-rañg-e-imkāñ gardish-e-pahlū mujhe 
sāz-e-īmā-e-fanā hai ālam-e-pīrī 'asad' 
qāmat-e-ḳham se hai hāsil shoḳhī-e-abrū mujhe"
172,"pa.e-nazr-e-karam tohfa hai sharm-e-nā-rasā.ī kā 
ba-ḳhūñ-ġhaltīda-e-sad-rañg da.avā pārsā.ī kā 
na ho husn-e-tamāshā-dost rusvā bevafā.ī kā 
ba-mohr-e-sad-nazar sābit hai da.avā pārsā.ī kā 
zakāt-e-husn de ai jalva-e-bīnish ki mehr-āsā 
charāġh-e-ḳhāna-e-darvesh ho kaasa gadā.ī kā 
na maarā jaan kar be-jurm ġhāfil terī gardan par 
rahā mānind-e-ḳhūn-e-be-gunah haq āshnā.ī kā 
tamannā-e-zabāñ mahv-e-sipās-e-be-zabānī hai 
miTā jis se taqāzā shikva-e-be-dast-o-pā.ī kā 
vahī ik baat hai jo yaañ nafas vaañ nik.hat-e-gul hai 
chaman kā jalva baa.is hai mirī rañgīñ-navā.ī kā 
dahān-e-har-but-e-paiġhāra-jū zanjīr-e-rusvā.ī 
adam tak bevafā charchā hai terī bevafā.ī kā 
na de naale ko itnā tuul 'ġhālib' muḳhtasar likh de 
ki hasrat-sanj huuñ arz-e-sitam-hā-e-judā.ī kā 
jahāñ miT jaa.e sa.ī-e-dīd ḳhizrābād-e-āsā.ish 
ba-jeb-e-har-nigah pinhāñ hai hāsil rahnumā.ī kā 
ba-ijz-ābād vahm-e-mudda.ā taslī-e-shoḳhī hai 
taġhāful ko na kar masrūf-e-tamkīñ-āzmā.ī kā 
'asad' kā qissa tūlānī hai lekin muḳhtasar ye hai 
ki hasrat-kash rahā arz-e-sitam-hā-e-judā.ī kā 
havas gustāḳhī-e-ā.īna taklīf-e-nazar-bāzī 
ba-jeb-e-ārzū pinhāñ hai hāsil dilrubā.ī kā 
nazar-bāzī tilism-e-vahshat-ābād-e-paristāñ hai 
rahā begāna-e-tāsīr afsūñ āshnā.ī kā 
na paayā dardmand-e-dūrī-e-yārān-e-yak-dil ne 
savād-e-ḳhatt-e-peshānī se nusḳha momyā.ī kā 
'asad' ye ijz-o-be-sāmānī-e-fir.aun-e-tauam hai 
jise tū bandagī kahtā hai da.avā hai ḳhudā.ī kā"
173,"phir huā vaqt ki ho bāl-kushā mauj-e-sharāb 
de bat-e-mai ko dil-o-dast-e-shanā mauj-e-sharāb 
pūchh mat vaj.h-e-siyah-mastī-e-arbāb-e-chaman 
sāya-e-tāk meñ hotī hai havā mauj-e-sharāb 
jo huā ġharqa-e-mai baḳht-e-rasā rakhtā hai 
sar se guzre pe bhī hai bāl-e-humā mauj-e-sharāb 
hai ye barsāt vo mausam ki ajab kyā hai agar 
mauj-e-hastī ko kare faiz-e-havā mauj-e-sharāb 
chaar mauj uThtī hai tūfān-e-tarab se har sū 
mauj-e-gul mauj-e-shafaq mauj-e-sabā mauj-e-sharāb 
jis qadar rūh-e-nabātī hai jigar tishna-e-nāz 
de hai taskīñ ba-dam-e-āb-e-baqā mauj-e-sharāb 
bas-ki dauḌe hai rag-e-tāk meñ ḳhuuñ ho ho kar 
shahpar-e-rañg se hai bāl-kushā mauj-e-sharāb 
mauja-e-gul se charāġhāñ hai guzar-gāh-e-ḳhayāl 
hai tasavvur meñ zi-bas jalva-numā mauj-e-sharāb 
nashshe ke parde meñ hai mahv-e-tamāshā-e-dimāġh 
bas-ki rakhtī hai sar-e-nash-o-numā mauj-e-sharāb 
ek aalam pe haiñ tūfāni-e-kaifiyat-e-fasl 
mauja-e-sabza-e-nau-ḳhez se tā mauj-e-sharāb 
sharh-e-hañgāma-e-hastī hai zahe mausam-e-gul 
rah-bar-e-qatrā-ba-dariyā hai ḳhoshā mauj-e-sharāb 
hosh uḌte haiñ mire jalva-e-gul dekh 'asad' 
phir huā vaqt ki ho bāl-kushā mauj-e-sharāb"
174,"phir is andāz se bahār aa.ī 
ki hue mehr-o-mah tamāshā.ī 
dekho ai sākinān-e-ḳhitta-e-ḳhāk 
is ko kahte haiñ ālam-ārā.ī 
ki zamīñ ho ga.ī hai sar-tā-sar 
rū-kash-e-sat.h-e-charḳh-e-mīnā.ī 
sabza ko jab kahīñ jagah na milī 
ban gayā rū-e-āb par kaa.ī 
sabza o gul ke dekhne ke liye 
chashm-e-nargis ko dī hai bīnā.ī 
hai havā meñ sharāb kī tāsīr 
bāda-noshī hai bāda-paimā.ī 
kyuuñ na duniyā ko ho ḳhushī 'ġhālib' 
shāh-e-dīñ-dār ne shifā paa.ī"
175,"phir kuchh ik dil ko be-qarārī hai 
siina juyā-e-zaḳhm-e-kārī hai 
phir jigar khodne lagā nāḳhun 
āmad-e-fasl-e-lāla-kārī hai 
qibala-e-maqsad-e-nigāh-e-niyāz 
phir vahī parda-e-amārī hai 
chashm dallāl-e-jins-e-rusvā.ī 
dil ḳharīdār-e-zauq-e-ḳhvārī hai 
vahī sad-rañg nāla-farsā.ī 
vahī sad-gona ashk-bārī hai 
dil havā-e-ḳhirām-e-nāz se phir 
mahsharistān-e-be-qarārī hai 
jalva phir arz-e-nāz kartā hai 
roz bāzār-e-jāñ-sipārī hai 
phir usī bevafā pe marte haiñ 
phir vahī zindagī hamārī hai 
phir khulā hai dar-e-adālat-e-nāz 
garm-bāzār-e-faujdārī hai 
ho rahā hai jahān meñ andher 
zulf kī phir sirishta-dārī hai 
phir diyā pāra-e-jigar ne savāl 
ek fariyād o āh-o-zārī hai 
phir hue haiñ gavāh-e-ishq talab 
ashk-bārī kā hukm-jārī hai 
dil o mizhgāñ kā jo muqaddama thā 
aaj phir us kī rū-bakārī hai 
be-ḳhudī be-sabab nahīñ 'ġhālib' 
kuchh to hai jis kī parda-dārī hai"
176,"phir mujhe dīda-e-tar yaad aayā 
dil jigar tishna-e-faryād aayā 
dam liyā thā na qayāmat ne hanūz 
phir tirā vaqt-e-safar yaad aayā 
sādgī-hā-e-tamannā ya.anī 
phir vo nairañg-e-nazar yaad aayā 
uzr-e-vāmāndagī ai hasrat-e-dil 
naala kartā thā jigar yaad aayā 
zindagī yuuñ bhī guzar hī jaatī 
kyuuñ tirā rāhguzar yaad aayā 
kyā hī rizvāñ se laḌā.ī hogī 
ghar tirā ḳhuld meñ gar yaad aayā 
aah vo jur.at-e-fariyād kahāñ 
dil se tañg aa ke jigar yaad aayā 
phir tire kūche ko jaatā hai ḳhayāl 
dil-e-gum-gashta magar yaad aayā 
koī vīrānī sī vīrānī hai 
dasht ko dekh ke ghar yaad aayā 
maiñ ne majnūñ pe laḌakpan meñ 'asad' 
sañg uThāyā thā ki sar yaad aayā 
vasl meñ hijr kā Dar yaad aayā 
ain jannat meñ saqar yaad aayā"
177,"pīnas meñ guzarte haiñ jo kūche se vo mere 
kandhā bhī kahāroñ ko badalne nahīñ dete"
178,"qafas meñ huuñ gar achchhā bhī na jāneñ mere shevan ko 
mirā honā burā kyā hai navā-sanjān-e-gulshan ko 
nahīñ gar hamdamī āsāñ na ho ye rashk kyā kam hai 
na dī hotī ḳhudāyā ārzū-e-dost dushman ko 
na niklā aañkh se terī ik aañsū us jarāhat par 
kiyā siine meñ jis ne ḳhūñ-chakāñ mizhgān-e-sozan ko 
ḳhudā sharmā.e hāthoñ ko ki rakhte haiñ kashākash meñ 
kabhī mere garebāñ ko kabhī jānāñ ke dāman ko 
abhī ham qatl-gah kā dekhnā āsāñ samajhte haiñ 
nahīñ dekhā shanāvar jū-e-ḳhūñ meñ tere tausan ko 
huā charchā jo mere paañv kī zanjīr banñe kā 
kiyā betāb kaañ meñ jumbish-e-jauhar ne aahan ko 
ḳhushī kyā khet par mere agar sau baar abr aave 
samajhtā huuñ ki DhūñDe hai abhī se barq ḳhirman ko 
vafā-dārī ba-shart-e-ustuvārī asl īmāñ hai 
mare but-ḳhāne meñ to ka.abe meñ gaaḌo barahman ko 
shahādat thī mirī qismat meñ jo dī thī ye ḳhū mujh ko 
jahāñ talvār ko dekhā jhukā detā thā gardan ko 
na luTtā din ko to kab raat ko yuuñ be-ḳhabar sotā 
rahā khaTkā na chorī kā duā detā huuñ rahzan ko 
suḳhan kyā kah nahīñ sakte ki juuyā huuñ javāhir ke 
jigar kyā ham nahīñ rakhte ki khodeñ jā ke ma.adan ko 
mire shāh-e-sulaimāñ-jāh se nisbat nahīñ 'ġhālib' 
farīdūn o jam o ke ḳhusrav o dārāb o bahman ko"
179,"qatra-e-mai bas-ki hairat se nafas-parvar huā 
ḳhatt-e-jām-e-mai sarāsar rishta-e-gauhar huā 
e'tibār-e-ishq kī ḳhāna-ḳharābī dekhnā 
ġhair ne kī aah lekin vo ḳhafā mujh par huā 
garmī-e-daulat hui ātish-zan-e-nām-e-niko 
ḳhāna-e-ḳhātim meñ yāqūt-e-nagīñ aḳhtar huā 
nashsha meñ gum-karda-rāh aayā vo mast-e-fitna-ḳhū 
aaj rañg-rafta daur-e-gardish-e-sāġhar huā 
dard se dar-parda dī mizhgāñ-siyāhāñ ne shikast 
reza reza ustuḳhāñ kā post meñ nashtar huā 
zohd gardīdan hai gard-e-ḳhāna-hā-e-mun.imāñ 
dāna-e-tasbīh se maiñ mohra-dar-shashdar huā 
ai ba-zabt-e-hāl-e-nā-afsurdagāñ josh-e-junūñ 
nashsha-e-mai hai agar yak-parda nāzuk-tar huā 
is chaman meñ resha-dārī jis ne sar kheñchā 'asad' 
tar zabān-e-lutf-e-ām-e-sāqī-e-kausar huā"
180,"qayāmat hai ki sun lailā kā dasht-e-qais meñ aanā 
ta.ajjub se vo bolā yuuñ bhī hotā hai zamāne meñ 
dil-e-nāzuk pe us ke rahm aatā hai mujhe 'ġhālib' 
na kar sargarm us kāfir ko ulfat āzmāne meñ"
181,"raftār-e-umr qat-e-rah-e-iztirāb hai 
is saal ke hisāb ko barq āftāb hai 
mīnā-e-mai hai sarv nashāt-e-bahār se 
bāl-e-tadrrav jalva-e-mauj-e-sharāb hai 
zaḳhmī huā hai pāshna pā-e-sabāt kā 
ne bhāgne kī guuñ na iqāmat kī taab hai 
jādād-e-bāda-noshī-e-rindāñ hai shash-jihat 
ġhāfil gumāñ kare hai ki getī ḳharāb hai 
nazzāra kyā harīf ho us barq-e-husn kā 
josh-e-bahār jalve ko jis ke naqāb hai 
maiñ nā-murād dil kī tasallī ko kyā karūñ 
maanā ki tere ruḳh se nigah kāmyāb hai 
guzrā 'asad' masarrat-e-paiġhām-e-yār se 
qāsid pe mujh ko rashk-e-savāl-o-javāb hai 
zāhir hai tarz-e-qaid se sayyād kī ġharaz 
jo daana daam meñ hai so ashk-e-kabāb hai 
be-chashm-e-dil na kar havas-e-sair-e-lāla-zār 
ya.anī ye har varaq varaq-e-intiḳhāb hai"
182,"rahā gar koī tā-qayāmat salāmat 
phir ik roz marnā hai hazrat-salāmat 
jigar ko mire ishq-e-ḳhūñ-nāba-mashrab 
likhe hai ḳhudāvand-e-nemat salāmat 
alarraġhm-e-dushamn shahīd-e-vafā huuñ 
mubārak mubārak salāmat salāmat 
nahīñ gar sar-o-barg-e-idrāk-e-ma.anī 
tamāshā-e-nairañg-e-sūrat salāmat 
do-ālam kī hastī pe ḳhatt-e-fanā khīñch 
dil-o-dast-e-arbāb-e-himmat salāmat 
nahīñ gar ba-kām-e-dil-e-ḳhasta gardūñ 
jigar-ḳhāī-e-josh-e-hasrat salāmat 
na auroñ kī suntā na kahtā huuñ apnī 
sar-e-ḳhasta dushvār-e-vahshat salāmat 
vafūr-e-balā hai hujūm-e-vafā hai 
salāmat malāmat malāmat salāmat 
na fikr-e-salāmat na bīm-e-malāmat 
ze-ḳhud-raftagī-hā-e-hairat salāmat 
rahe 'ġhālib'-e-ḳhasta maġhlūb-e-gardūñ 
ye kyā be-niyāzī hai hazrat-salāmat"
183,"rahiye ab aisī jagah chal kar jahāñ koī na ho 
ham-suḳhan koī na ho aur ham-zabāñ koī na ho 
be-dar-o-dīvār sā ik ghar banāyā chāhiye 
koī ham-sāya na ho aur pāsbāñ koī na ho 
paḌiye gar bīmār to koī na ho tīmārdār 
aur agar mar jā.iye to nauha-ḳhvāñ koī na ho"
184,"rahm kar zālim ki kyā būd-e-charāġh-e-kushta hai 
nabz-e-bīmār-e-vafā dūd-e-charāġh-e-kushta hai 
dil-lagī kī aarzū bechain rakhtī hai hameñ 
varna yaañ be-raunaqī sūd-e-charāġh-e-kushta hai 
nashsha-e-mai be-chaman dūd-e-charāġh-e-kushta hai 
jaam dāġh-e-shola-andūd-e-charāġh-e-kushta hai 
dāġh-e-rabt-e-ham haiñ ahl-e-bāġh gar gul ho shahīd 
laala chashm-e-hasrat-ālūd-e-charāġh-e-kushta hai 
shor hai kis bazm kī arz-e-jarāhat-ḳhāna kā 
sub.h yak-bazm-e-namak sūd-e-charāġh-e-kushta hai"
185,"rashk kahtā hai ki us kā ġhair se iḳhlās haif 
aql kahtī hai ki vo be-mehr kis kā āshnā 
zarra zarra sāġhar-e-mai-ḳhāna-e-nai-rañg hai 
gardish-e-majnūñ ba-chashmak-hā-e-lailā āshnā 
shauq hai sāmāñ-tarāz-e-nāzish-e-arbāb-e-ajz 
zarra sahrā-dast-gāh o qatra dariyā-āshnā 
maiñ aur ek aafat kā TukḌā vo dil-e-vahshī ki hai 
āfiyat kā dushman aur āvārgī kā āshnā 
shikva-sañj-e-rashk-e-ham-dīgar na rahnā chāhiye 
merā zaanū monis aur ā.īna terā āshnā 
kohkan naqqāsh-e-yak-timsāl-e-shīrīñ thā 'asad' 
sañg se sar maar kar hove na paidā āshnā 
ḳhud-parastī se rahe bāham-digar nā-āshnā 
bekasī merī sharīk ā.īna terā āshnā 
ātish-e-mū-e-dimāġh-e-shauq hai terā tapāk 
varna ham kis ke haiñ ai dāġh-e-tamannā āshnā 
jauhar-e-ā.īna juz ramz-e-sar-e-mizhgāñ nahīñ 
āshnā kī ham-digar samjhe hai iimā āshnā 
rabt-e-yak-shīrāza-e-vahshat haiñ ajzā-e-bahār 
sabza begāna sabā āvāra gul nā-āshnā 
be-dimāġhī shikva-sañj-e-rashk-e-ham-dīgar nahīñ 
yaar terā jām-e-mai ḳhamyāza merā āshnā"
186,"roñdī huī hai kaukaba-e-shahryār kī 
itrā.e kyuuñ na ḳhaak sar-e-rahguzār kī 
jab us ke dekhne ke liye aa.eñ bādshāh 
logoñ meñ kyuuñ numūd na ho lāla-zār kī 
bhūke nahīñ haiñ sair-e-gulistāñ ke ham vale 
kyūñkar na khā.iye ki havā hai bahār kī"
187,"rone se aur ishq meñ bebāk ho ga.e 
dho.e ga.e ham itne ki bas paak ho ga.e 
sarf-e-bahā-e-mai hue ālāt-e-mai-kashī 
the ye hī do hisāb so yuuñ paak ho ga.e 
rusvā-e-dahr go hue āvārgī se tum 
baare tabī.atoñ ke to chālāk ho ga.e 
kahtā hai kaun nāla-e-bulbul ko be-asar 
parde meñ gul ke laakh jigar chaak ho ga.e 
pūchhe hai kyā vajūd o adam ahl-e-shauq kā 
aap apnī aag ke ḳhas-o-ḳhāshāk ho ga.e 
karne ga.e the us se taġhāful kā ham gila 
kī ek hī nigāh ki bas ḳhaak ho ga.e 
is rañg se uThā.ī kal us ne 'asad' kī na.ash 
dushman bhī jis ko dekh ke ġhamnāk ho ga.e"
188,"ruḳh-e-nigār se hai soz-e-jāvidānī-e-sham.a 
huī hai ātish-e-gul āb-e-zindagānī-e-sham.a 
zabān-e-ahl-e-zabāñ meñ hai marg-e-ḳhāmoshī 
ye baat bazm meñ raushan huī zabānī-e-sham.a 
kare hai sarf ba-īmā-e-sho.ala qissa tamām 
ba-tarz-e-ahl-e-fanā hai fasāna-ḳhvānī-e-sham.a 
ġham us ko hasrat-e-parvāna kā hai ai sho.ale 
tire larazne se zāhir hai nā-tavānī-e-sham.a 
tire ḳhayāl se ruuh ehtizāz kartī hai 
ba-jalva-rezi-e-bād-o-ba-par-fishānī-e-sham.a 
nashāt-e-dāġh-e-ġham-e-ishq kī bahār na pūchh 
shaguftagī hai shahīd-e-gul-e-ḳhizānī-e-sham.a 
jale hai dekh ke bālīn-e-yār par mujh ko 
na kyuuñ ho dil pe mire dāġh-e-bad-gumānī-e-sham.a"
189,"sādgī par us kī mar jaane kī hasrat dil meñ hai 
bas nahīñ chaltā ki phir ḳhanjar kaf-e-qātil meñ hai 
dekhnā taqrīr kī lazzat ki jo us ne kahā 
maiñ ne ye jaanā ki goyā ye bhī mere dil meñ hai 
garche hai kis kis burā.ī se vale bā.īñ-hama 
zikr merā mujh se behtar hai ki us mahfil meñ hai 
bas hujūm-e-nā-umīdī ḳhaak meñ mil jā.egī 
ye jo ik lazzat hamārī sa.ī-e-be-hāsil meñ hai 
rañj-e-rah kyuuñ khīñchiye vāmāndagī ko ishq hai 
uTh nahīñ saktā hamārā jo qadam manzil meñ hai 
jalva zār-e-ātish-e-dozaḳh hamārā dil sahī 
fitna-e-shor-e-qayāmat kis ke āb-o-gil meñ hai 
hai dil-e-shorīda-e-'ġhālib' tilism-e-pech-o-tāb 
rahm kar apnī tamannā par ki kis mushkil meñ hai"
190,"sab kahāñ kuchh lāla-o-gul meñ numāyāñ ho ga.iiñ 
ḳhaak meñ kyā sūrateñ hoñgī ki pinhāñ ho ga.iiñ 
yaad thiiñ ham ko bhī rañgā-rañg bazm-ārā.īyāñ 
lekin ab naqsh-o-nigār-e-tāq-e-nisyāñ ho ga.iiñ 
thiiñ banāt-un-nāsh-e-gardūñ din ko parde meñ nihāñ 
shab ko un ke jī meñ kyā aa.ī ki uryāñ ho ga.iiñ 
qaid meñ yāqūb ne lī go na yūsuf kī ḳhabar 
lekin āñkheñ rauzan-e-dīvār-e-zindāñ ho ga.iiñ 
sab raqīboñ se hoñ nā-ḳhush par zanān-e-misr se 
hai zuleḳhā ḳhush ki mahv-e-māh-e-kan.āñ ho ga.iiñ 
jū-e-ḳhūñ āñkhoñ se bahne do ki hai shām-e-firāq 
maiñ ye samjhūñgā ki sham.eñ do farozāñ ho ga.iiñ 
in parī-zādoñ se leñge ḳhuld meñ ham intiqām 
qudrat-e-haq se yahī hūreñ agar vaañ ho ga.iiñ 
niiñd us kī hai dimāġh us kā hai rāteñ us kī haiñ 
terī zulfeñ jis ke baazū par pareshāñ ho ga.iiñ 
maiñ chaman meñ kyā gayā goyā dabistāñ khul gayā 
bulbuleñ sun kar mire naale ġhazal-ḳhvāñ ho ga.iiñ 
vo nigāheñ kyuuñ huī jaatī haiñ yā-rab dil ke paar 
jo mirī kotāhī-e-qismat se mizhgāñ ho ga.iiñ 
bas-ki rokā maiñ ne aur siine meñ ubhrīñ pai-ba-pai 
merī aaheñ baḳhiya-e-chāk-e-garebāñ ho ga.iiñ 
vaañ gayā bhī maiñ to un kī gāliyoñ kā kyā javāb 
yaad thiiñ jitnī duā.eñ sarf-e-darbāñ ho ga.iiñ 
jāñ-fizā hai baada jis ke haath meñ jaam aa gayā 
sab lakīreñ haath kī goyā rag-e-jāñ ho ga.iiñ 
ham muvahhid haiñ hamārā kesh hai tark-e-rūsūm 
millateñ jab miT ga.iiñ ajzā-e-īmāñ ho ga.iiñ 
rañj se ḳhūgar huā insāñ to miT jaatā hai rañj 
mushkileñ mujh par paḌīñ itnī ki āsāñ ho ga.iiñ 
yuuñ hī gar rotā rahā 'ġhālib' to ai ahl-e-jahāñ 
dekhnā in bastiyoñ ko tum ki vīrāñ ho ga.iiñ"
191,"sad jalva rū-ba-rū hai jo mizhgāñ uThā.iye 
tāqat kahāñ ki diid kā ehsāñ uThā.iye 
hai sañg par barāt-e-ma.āsh-e-junūn-e-ishq 
ya.anī hunūz minnat-e-tiflāñ uThā.iye 
dīvār bār-e-minnat-e-mazdūr se hai ḳham 
ai ḳhānumāñ-ḳharāb na ehsāñ uThā.iye 
yā mere zaḳhm-e-rashk ko rusvā na kījiye 
yā parda-e-tabassum-e-pinhāñ uThā.iye 
hastī fareb-nāma-e-mauj-e-sarāb hai 
yak umr nāz-e-shoḳhi-e-unvāñ uThā.iye"
192,"safā-e-hairat-e-ā.īna hai sāmān-e-zang āḳhir 
taġhayyur āb-e-bar-jā-māñda kā paatā hai rañg āḳhir 
na kī sāmān-e-aish-o-jāh ne tadbīr vahshat kī 
huā jām-e-zumurrad bhī mujhe dāġh-e-palañg āḳhir 
ḳhat-e-nau-ḳhez nīl-e-chashm zaḳhm-e-sāfī-e-āriz 
liyā ā.īna ne hirz-e-par-e-tūtī ba-chang āḳhir 
hilāl-āsā tahī rah gar kushādan-hā-e-dil chāhe 
huā mah kasrat-e-sarmāya-andozī se tañg āḳhir 
taḌap kar mar gayā vo said-e-bāl-afshāñ ki muztar thā 
huā nāsū-e-chashm-e-ta.aziyat chashm-e-ḳhadañg āḳhir 
likhī yāroñ kī bad-mastī ne maiḳhāne kī pāmālī 
hui qatra-fishānī-hā-e-mai-bārān-e-sañg āḳhir 
'asad' parde meñ bhī āhañg-e-shauq-e-yār qaa.em hai 
nahīñ hai naġhme se ḳhālī ḳhamīdan-hā-e-chañg āḳhir"
193,"sar-gashtagī meñ ālam-e-hastī se yaas hai 
taskīñ ko de naved ki marne kī aas hai 
letā nahīñ mire dil-e-āvāra kī ḳhabar 
ab tak vo jāntā hai ki mere hī paas hai 
kījiye bayāñ surūr-e-tap-e-ġham kahāñ talak 
har mū mire badan pe zabān-e-sipās hai 
hai vo ġhurūr-e-husn se begāna-e-vafā 
har-chand us ke paas dil-e-haq-shanās hai 
pī jis qadar mile shab-e-mahtāb meñ sharāb 
is balġhamī-mizāj ko garmī hī raas hai 
har ik makān ko hai makīñ se sharaf 'asad' 
majnūñ jo mar gayā hai to jañgal udaas hai 
kyā ġham hai us ko jis kā 'alī' sā imaam ho 
itnā bhī ai falak-zada kyuuñ bad-havās hai"
194,"sarāpā rehn-e-ishq-o-nā-guzīr-e-ulfat-e-hastī 
ibādat barq kī kartā huuñ aur afsos hāsil kā 
ba-qadr-e-zarf hai saaqī ḳhumār-e-tishna-kāmī bhī 
jo tū dariyā-e-mai hai to maiñ ḳhamyāza huuñ sāhil kā 
zi-bas ḳhūñ-gashta-e-rashk-e-vafā thā vahm bismil kā 
churāyā zaḳhm-hā-e-dil ne paanī teġh-e-qātil kā 
nigāh-e-chashm-e-hāsid vaam le ai zauq-e-ḳhud-bīnī 
tamāshā.ī huuñ vahdat-ḳhāna-e-ā.īna-e-dil kā 
sharar-fursat nigah sāmān-e-yak-ālam charāġhāñ hai 
ba-qadr-e-rañg yaañ gardish meñ hai paimāna mahfil kā 
sarāsar tāḳhtan ko shash-jihat yak-arsa jaulāñ thā 
huā vāmāñdgī se rah-ravāñ kī farq manzil kā 
mujhe rāh-e-suḳhan meñ ḳhauf-e-gum-rāhī nahīñ ġhālib 
asā-e-ḳhizr-e-sahrā-e-suḳhan hai ḳhāma be-dil kā"
195,"satā.ish-gar hai zāhid is qadar jis bāġh-e-rizvāñ kā 
vo ik guldasta hai ham be-ḳhudoñ ke tāq-e-nisyāñ kā 
bayāñ kyā kījiye be-dād-e-kāvish-hā-e-mizhgāñ kā 
ki har yak qatra-e-ḳhūñ daana hai tasbīh-e-marjāñ kā 
na aa.ī satvat-e-qātil bhī maane mere nāloñ ko 
liyā dāñtoñ meñ jo tinkā huā resha niyastāñ kā 
dikhā.ūñgā tamāshā dī agar fursat zamāne ne 
mirā har dāġh-e-dil ik tuḳhm hai sarv-e-charāġhāñ kā 
kiyā ā.īna-ḳhāne kā vo naqsha tere jalve ne 
kare jo partav-e-ḳhurshīd aalam shabnamistāñ kā 
mirī ta.amīr meñ muzmar hai ik sūrat ḳharābī kī 
hayūlā barq-e-ḳhirman kā hai ḳhūn-e-garm dahqāñ kā 
ugā hai ghar meñ har sū sabza vīrānī tamāshā kar 
madār ab khodne par ghaas ke hai mere darbāñ kā 
ḳhamoshī meñ nihāñ ḳhūñ-gashta lākhoñ ārzūeñ haiñ 
charāġh-e-murdā huuñ maiñ be-zabāñ gor-e-ġharībāñ kā 
hanūz ik partav-e-naqsh-e-ḳhayāl-e-yār baaqī hai 
dil-e-afsurda goyā hujra hai yūsuf ke zindāñ kā 
baġhal meñ ġhair kī aaj aap sote haiñ kahīñ varna 
sabab kyā ḳhvāb meñ aa kar tabassum-hā-e-pinhāñ kā 
nahīñ ma.alūm kis kis kā lahū paanī huā hogā 
qayāmat hai sarishk-ālūda honā terī mizhgāñ kā 
nazar meñ hai hamārī jāda-e-rāh-e-fanā 'ġhālib' 
ki ye shīrāza hai aalam ke ajzā-e-pareshāñ kā"
196,"shab ḳhumār-e-shauq-e-sāqī rustaḳhez-andāza thā 
tā-muhīt-e-bāda sūrat ḳhāna-e-ḳhamyāza thā 
yak qadam vahshat se dars-e-daftar-e-imkāñ khulā 
jaada ajzā-e-do-ālam dasht kā shīrāza thā 
māna-e-vahshat-ḳhirāmī-hā-e-lailā kaun hai 
ḳhāna-e-majnūn-e-sahrā-gard be-darvāza thā 
pūchh mat rusvā.i-e-andāz-e-istiġhnā-e-husn 
dast marhūn-e-hinā ruḳhsār rahn-e-ġhāza thā 
nāla-e-dil ne diye aurāq-e-laḳht-e-dil ba-bād 
yād-gār-e-nāla ik dīvān-e-be-shīrāza thā 
huuñ charāġhān-e-havas juuñ kāġhaz-e-ātish-zada 
daaġh garm-e-koshish-e-ījād-e-dāġh-e-tāza thā 
be-navā.ī tar sadā-e-naġhma-e-shohrat 'asad' 
boriyā yak nīstāñ-ālam buland āvāza thā"
197,"shab ki barq-e-soz-e-dil se zahra-e-abr aab thā 
sho.ala-e-javvāla har yak halqa-e-girdāb thā 
vaañ karam ko uzr-e-bārish thā ināñ-gīr-e-ḳhirām 
girye se yaañ pumba-e-bālish kaf-e-sailāb thā 
vaañ ḳhud-ārā.ī ko thā motī pirone kā ḳhayāl 
yaañ hujūm-e-ashk meñ tār-e-nigah nāyāb thā 
jalva-e-gul ne kiyā thā vaañ charāġhāñ aabjū 
yaañ ravāñ mizhgān-e-chashm-e-tar se ḳhūn-e-nāb thā 
yaañ sar-e-pur-shor be-ḳhvābī se thā dīvār-jū 
vaañ vo farq-e-nāz mahv-e-bālish-e-kim-ḳhvāb thā 
yaañ nafas kartā thā raushan sham-e-bazm-e-be-ḳhudī 
jalva-e-gul vaañ bisāt-e-sohbat-e-ahbāb thā 
farsh se tā arsh vaañ tūfāñ thā mauj-e-rañg kā 
yaañ zamīñ se āsmāñ tak soḳhtan kā baab thā 
nā-gahāñ is rañg se ḳhūnāba Tapkāne lagā 
dil ki zauq-e-kāvish-e-nāḳhun se lazzat-yāb thā"
198,"shab ki vo majlis-faroz-e-ḳhalvat-e-nāmūs thā 
rishta-e-har-sham.a ḳhār-e-kisvat-e-fānūs thā 
mash.had-e-āshiq se kosoñ tak jo ugtī hai hinā 
kis qadar yā-rab halāk-e-hasrat-e-pā-bos thā 
hāsil-e-ulfat na dekhā juz-shikast-e-ārzū 
dil-ba-dil paivasta goyā yak lab-e-afsos thā 
kyā kahūñ bīmārī-e-ġham kī farāġhat kā bayāñ 
jo ki khāyā ḳhūn-e-dil be-minnat-e-kaimūs thā"
199,"shabnam ba-gul-e-lāla na ḳhālī z-adā hai 
dāġh-e-dil-e-bedard nazar-gāh-e-hayā hai 
dil ḳhūñ-shuda-e-kashmakash-e-hasrat-e-dīdār 
ā.īna ba-dast-e-but-e-bad-mast hinā hai 
shole se na hotī havas-e-shola ne jo kī 
jī kis qadar afsurdagi-e-dil pe jalā hai 
timsāl meñ terī hai vo shoḳhī ki ba-sad-zauq 
ā.īna ba-andāz-e-gul āġhosh-kushā hai 
qumrī kaf-e-ḳhākistar o bulbul qafas-e-rañg 
ai naala nishān-e-jigar-e-soḳhta kyā hai 
ḳhū ne tirī afsurda kiyā vahshat-e-dil ko 
māshūqī o be-hauslagī tarfa balā hai 
majbūrī o dāvā-e-giraftāri-e-ulfat 
dast-e-tah-e-sañg-āmda paimān-e-vafā hai 
mālūm huā hāl-e-shahīdān-e-guzashta 
teġh-e-sitam ā.īna-e-tasvīr-numā hai 
ai partav-e-ḳhurshīd-e-jahāñ-tāb idhar bhī 
saa.e kī tarah ham pe ajab vaqt paḌā hai 
nā-karda gunāhoñ kī bhī hasrat kī mile daad 
yā rab agar in karda gunāhoñ kī sazā hai 
begānagī-e-ḳhalq se be-dil na ho 'ġhālib' 
koī nahīñ terā to mirī jaan ḳhudā hai"
200,"shauq har rañg raqīb-e-sar-o-sāmāñ niklā 
qais tasvīr ke parde meñ bhī uryāñ niklā 
zaḳhm ne daad na dī tañgi-e-dil kī yā rab 
tiir bhī sīna-e-bismil se par-afshāñ niklā 
bū-e-gul nāla-e-dil dūd-e-charāġh-e-mahfil 
jo tirī bazm se niklā so pareshāñ niklā 
dil-e-hasrat-zada thā mā.ida-e-lazzat-e-dard 
kaam yāroñ kā ba-qadr-e-lab-o-dandāñ niklā 
thī nau-āmūz-e-fanā himmat-e-dushvār-pasand 
saḳht mushkil hai ki ye kaam bhī āsāñ niklā 
dil meñ phir girye ne ik shor uThāyā 'ġhālib' 
aah jo qatra na niklā thā so tūfāñ niklā 
kār-ḳhāne se junūñ ke bhī maiñ uryāñ niklā 
merī qismat kā na ek-ādh garebāñ niklā 
sāġhar-e-jalva-e-sarshār hai har zarra-e-ḳhāk 
shauq-e-dīdār balā ā.ina-sāmāñ niklā 
kuchh khaTaktā thā mire siine meñ lekin āḳhir 
jis ko dil kahte the so tiir kā paikāñ niklā 
kis qadar ḳhaak huā hai dil-e-majnūñ yā rab 
naqsh-e-har-zarra suvaidā-e-bayābāñ niklā 
shor-e-rusvā.i-e-dil dekh ki yak-nāla-e-shauq 
laakh parde meñ chhupā par vahī uryāñ niklā 
shoḳhī-e-rañg-e-hinā ḳhūn-e-vafā se kab tak 
āḳhir ai ahd-shikan tū bhī pashemāñ niklā 
jauhar-ījād-e-ḳhat-e-sabz hai ḳhud-bīnī-e-husn 
jo na dekhā thā so ā.īne meñ pinhāñ niklā 
maiñ bhī māzūr-e-junūñ huuñ 'asad' ai ḳhāna-ḳharāb 
peshvā lene mujhe ghar se bayābāñ niklā"
201,"shikve ke naam se be-mehr ḳhafā hotā hai 
ye bhī mat kah ki jo kahiye to gila hotā hai 
pur huuñ maiñ shikve se yuuñ raag se jaise baajā 
ik zarā chheḌiye phir dekhiye kyā hotā hai 
go samajhtā nahīñ par husn-e-talāfī dekho 
shikva-e-jaur se sargarm-e-jafā hotā hai 
ishq kī raah meñ hai charḳh-e-makaukab kī vo chaal 
sust-rau jaise koī ābla-pā hotā hai 
kyuuñ na Thahreñ hadaf-e-nāvak-e-bedād ki ham 
aap uThā laate haiñ gar tiir ḳhatā hotā hai 
ḳhuub thā pahle se hote jo ham apne bad-ḳhvāh 
ki bhalā chāhte haiñ aur burā hotā hai 
naala jaatā thā pare arsh se merā aur ab 
lab tak aatā hai jo aisā hī rasā hotā hai 
ḳhāma merā ki vo hai bār-bud-e-bazm-e-suḳhan 
shaah kī mad.h meñ yuuñ naġhma-sarā hotā hai 
ai shahanshāh-e-kavākib sipah-o-mehr-e-alam 
tere ikrām kā haq kis se adā hotā hai 
saat aqlīm kā hāsil jo farāham kiije 
to vo lashkar kā tire nāl-e-bahā hotā hai 
har mahīne meñ jo ye badr se hotā hai hilāl 
āstāñ par tire mah nāsiya sā hotā hai 
maiñ jo gustāḳh huuñ ā.īn-e-ġhazal-ḳhvānī meñ 
ye bhī terā hī karam zauq-fazā hotā hai 
rakhiyo 'ġhālib' mujhe is talḳh-navā.ī meñ muaaf 
aaj kuchh dard mire dil meñ sivā hotā hai"
202,"shumār-e-sub.ha marġhūb-e-but-e-mushkil-pasand aayā 
tamāshā-e-ba-yak-kaf burdan-e-sad-dil-pasand aayā 
ba-faiz-e-be-dilī naumīdi-e-jāved āsāñ hai 
kushāyish ko hamārā uqda-e-mushkil-pasand aayā 
havā-e-sair-e-gul ā.īna-e-be-mehri-e-qātil 
ki andāz-e-ba-ḳhūñ-ġhaltīdan-e-bismil-pasand aayā 
ravānī-hā-e-mauj-e-ḳhūn-e-bismil se Tapaktā hai 
ki lutf-e-be-tahāshā-raftan-e-qātil-pasand aayā 
'asad' har jā suḳhan ne tarh-e-bāġh-e-tāza Daalī hai 
mujhe rañg-e-bahār-ījādi-e-be-dil-pasand aayā"
203,"sīmāb-pusht garmi-e-ā.īna de hai ham 
hairāñ kiye hue haiñ dil-e-be-qarār ke 
āġhosh-e-gul kushūda barā-e-vidā hai 
ai andalīb chal ki chale din bahār ke 
yuuñ bād-e-zabt-e-ashk phirūñ gird yaar ke 
paanī piye kisū pe koī jaise vaar ke 
bād-az-vidā-e-yār ba-ḳhūñ dar tapīda haiñ 
naqsh-e-qadam haiñ ham kaf-e-pā-e-nigār ke 
ham mashq-e-fikr-e-vasl-o-ġham-e-hijr se 'asad' 
laa.eq nahīñ rahe haiñ ġham-e-rozgār ke"
204,"sitam-kash maslahat se huuñ ki ḳhūbāñ tujh pe āshiq haiñ 
takalluf bartaraf mil jā.egā tujh sā raqīb āḳhir"
205,"siyāhī jaise gir jaa.e dam-e-tahrīr kāġhaz par 
mirī qismat meñ yuuñ tasvīr hai shab-hā-e-hijrāñ kī 
kahūñ kyā garm-joshī mai-kashī meñ sho.ala-rūyāñ kī 
ki sham-e-ḳhāna-e-dil ātish-e-mai se farozāñ kī 
hamesha mujh ko tiflī meñ bhī mashq-e-terah-rozī thī 
siyāhī hai mire ayyām meñ lauh-e-dabistāñ kī 
dareġh āh-e-sahar-gah kār-e-bād-e-sub.h kartī hai 
ki hotī hai ziyāda sard-mehrī sham.a-rūyāñ kī 
mujhe apne junūñ kī be-takalluf parda-dārī thī 
va-lekin kyā karūñ aave jo rusvā.ī garebāñ kī 
hunar paidā kiyā hai maiñ ne hairat-āzmā.ī meñ 
ki jauhar aa.ine kā har palak hai chashm-e-hairāñ kī 
ḳhudāyā kis qadar ahl-e-nazar ne ḳhaak chhānī hai 
ki haiñ sad-raḳhna juuñ ġhirbāl dīvāreñ gulistāñ kī 
huā sharm-e-tahī-dastī se se vo bhī sar-nigūñ āḳhir 
bas ai zaḳhm-e-jigar ab dekh le shorish namak-dāñ kī 
bayād-e-garmī-e-sohbat ba-rañg-e-sho.ala dahke hai 
chhupā.ūñ kyūñki 'ġhālib' sozisheñ dāġh-e-numāyāñ kī 
junūñ tohmat-kash-e-taskīñ na ho gar shādmānī kī 
namak-pāsh-e-ḳharāsh-e-dil hai lazzat zindagānī kī 
kashākash-hā-e-hastī se kare kyā sa.i-e-āzādī 
hui zanjīr-e-mauj-e-āb ko fursat ravānī kī 
na khīñch ai sa.ī-e-dast-e-nā-rasā zulf-e-tamannā ko 
pareshāñ-tar hai mū-e-ḳhāma se tadbīr maanī kī 
kahāñ ham bhī rag-o-pai rakhte haiñ insāf bahattar hai 
na khīñche tāqat-e-ḳhamyāza tohmat nā-tavānī kī 
takalluf-bartaraf farhād aur itnī subukdastī 
ḳhayāl āsāñ thā lekin ḳhvāb-e-ḳhusrav ne girānī kī 
pas-az-murdan bhī dīvāna ziyārat-gāh-e-tiflāñ hai 
sharār-e-sañg ne turbat pe merī gul-fishānī kī 
'asad' ko boriye meñ dhar ke phūñkā mauj-e-hastī ne 
faqīrī meñ bhī baaqī hai sharārat naujavānī kī"
206,"surma-e-muft-e-nazar huuñ mirī qīmat ye hai 
ki rahe chashm-e-ḳharīdār pe ehsāñ merā 
ruḳhsat-e-nāla mujhe de ki mabādā zālim 
tere chehre se ho zāhir ġham-e-pinhāñ merā 
ḳhalvat-e-ābila-e-pā meñ hai jaulāñ merā 
ḳhuuñ hai dil tañgī-e-vahshat se bayābāñ merā 
hasrat-e-nashsha-e-vahshat na ba-sa.i-e-dil hai 
arz-e-ḳhamiyāza-e-majnūñ hai garebāñ merā 
fahm zanjīrī-e-be-rabtī-e-dil hai yā-rab 
kis zabāñ meñ hai laqab ḳhvāb-e-pareshāñ merā"
207,"tā ham ko shikāyat kī bhī baaqī na rahe jā 
sun lete haiñ go zikr hamārā nahīñ karte 
'ġhālib' tirā ahvāl sunā deñge ham un ko 
vo sun ke bulā leñ ye ijārā nahīñ karte"
208,"taġhāful-dost huuñ merā dimāġh-e-ajz aalī hai 
agar pahlū-tahī kiije to jā merī bhī ḳhālī hai 
rahā ābād aalam ahl-e-himmat ke na hone se 
bhare haiñ jis qadar jām-o-subū mai-ḳhāna ḳhālī hai"
209,"tapish se merī vaqf-e-kashmakash har tār-e-bistar hai 
mirā sar rañj-e-bālīñ hai mirā tan bār-e-bistar hai 
sarishk-e-sar ba-sahrā daada nūr-ul-ain-e-dāman hai 
dil-e-be-dast-o-pā uftāda bar-ḳhurdār-e-bistar hai 
ḳhushā iqbāl-e-rañjūrī ayādat ko tum aa.e ho 
faroġh-e-sham-e-bālīñ tāla-e-bedār-e-bistar hai 
ba-tūfāñ-gāh-e-josh-e-iztirāb-e-shām-e-tanhā.ī 
shuā-e-āftāb-e-sub.h-e-mahshar tār-e-bistar hai 
abhī aatī hai bū bālish se us kī zulf-e-mushkīñ kī 
hamārī diid ko ḳhvāb-e-zuleḳhā ār-e-bistar hai 
kahūñ kyā dil kī kyā hālat hai hijr-e-yār meñ ġhālib 
ki betābī se har-yak tār-e-bistar ḳhār-e-bistar hai"
210,"taskīñ ko ham na ro.eñ jo zauq-e-nazar mile 
hūrān-e-ḳhuld meñ tirī sūrat magar mile 
apnī galī meñ mujh ko na kar dafn bād-e-qatl 
mere pate se ḳhalq ko kyuuñ terā ghar mile 
sāqī-garī kī sharm karo aaj varna ham 
har shab piyā hī karte haiñ mai jis qadar mile 
tujh se to kuchh kalām nahīñ lekin ai nadīm 
merā salām kahiyo agar nāma-bar mile 
tum ko bhī ham dikhā.eñ ki majnūñ ne kyā kiyā 
fursat kashākash-e-ġham-e-pinhāñ se gar mile 
lāzim nahīñ ki ḳhizr kī ham pairvī kareñ 
jaanā ki ik buzurg hameñ ham-safar mile 
ai sākinān-e-kucha-e-dildār dekhnā 
tum ko kahīñ jo 'ġhālib'-e-āshufta-sar mile"
211,"tere tausan ko sabā bāñdhte haiñ 
ham bhī mazmūñ kī havā bāñdhte haiñ 
aah kā kis ne asar dekhā hai 
ham bhī ek apnī havā bāñdhte haiñ 
terī fursat ke muqābil ai umr 
barq ko pa-ba-hinā bāñdhte haiñ 
qaid-e-hastī se rihā.ī ma.alūm 
ashk ko be-sar-o-pā bāñdhte haiñ 
nashsha-e-rañg se hai vāshud-e-gul 
mast kab band-e-qabā bāñdhte haiñ 
ġhalatī-hā-e-mazāmīñ mat pūchh 
log naale ko rasā bāñdhte haiñ 
ahl-e-tadbīr kī vāmāndgiyāñ 
ābloñ par bhī hinā bāñdhte haiñ 
saada purkār haiñ ḳhūbāñ 'ġhālib' 
ham se paimān-e-vafā bāñdhte haiñ 
paañv meñ jab vo hinā bāñdhte haiñ 
mere hāthoñ ko judā bāñdhte haiñ 
husn-e-afsurda-dil-hā-rañgīñ 
shauq ko pā-ba-hinā bāñdhte haiñ 
qaid meñ bhī hai asīrī āzād 
chashm-e-zanjīr ko vā bāñdhte haiñ 
shaiḳh-jī ka.abe kā jaanā ma.alūm 
aap masjid meñ gadhā bāñdhte haiñ 
kis kā dil zulf se bhāgā ki 'asad' 
dast-e-shāna ba-qazā bāñdhte haiñ 
tere bīmār pe haiñ fariyādī 
vo jo kāġhaz meñ davā bāñdhte haiñ"
212,"tum apne shikve kī bāteñ na khod khod ke pūchho 
hazar karo mire dil se ki is meñ aag dabī hai 
dilā ye dard-o-alam bhī to muġhtanim hai ki āḳhir 
na girya-e-saharī hai na āh-e-nīm-shabī hai 
nazar ba-naqs-e-gadāyāñ kamāl-e-be-adabī hai 
ki ḳhār-e-ḳhushk ko bhī dāvā-e-chaman-nasabī hai 
huā visāl se shauq-e-dil-e-harīs ziyāda 
lab-e-qadah pe kaf-e-bāda josh-e-tishna-labī hai 
ḳhushā vo dil ki sarāpā tilism-e-be-ḳhabarī ho 
junūn o yaas o alam rizq-e-mudda.ā-talabī hai 
chaman meñ kis ke ye barham hui hai bazm-e-tamāshā 
ki barg barg-e-saman shīsha reza-e-halabī hai 
imām-e-zāhir-o-bātin amīr-e-sūrat-o-ma.anī 
'alī' valī asadullāh jānashīn-e-nabī hai"
213,"tum jaano tum ko ġhair se jo rasm-o-rāh ho 
mujh ko bhī pūchhte raho to kyā gunāh ho 
bachte nahīñ muvāḳhaza-e-roz-e-hashr se 
qātil agar raqīb hai to tum gavāh ho 
kyā vo bhī be-gunah-kush o haq-nā-shanās haiñ 
maanā ki tum bashar nahīñ ḳhurshīd o maah ho 
ubhrā huā naqāb meñ hai un ke ek taar 
martā huuñ maiñ ki ye na kisī kī nigāh ho 
jab mai-kada chhuTā to phir ab kyā jagah kī qaid 
masjid ho madrasa ho koī ḳhānqāh ho 
sunte haiñ jo bahisht kī tārīf sab durust 
lekin ḳhudā kare vo tirā jalva-gāh ho 
'ġhālib' bhī gar na ho to kuchh aisā zarar nahīñ 
duniyā ho yā rab aur mirā bādshāh ho"
214,"tū dost kasū kā bhī sitamgar na huā thā 
auroñ pe hai vo zulm ki mujh par na huā thā 
chhoḌā mah-e-naḳhshab kī tarah dast-e-qazā ne 
ḳhurshīd hunūz us ke barābar na huā thā 
taufīq ba-andāza-e-himmat hai azal se 
āñkhoñ meñ hai vo qatra ki gauhar na huā thā 
jab tak ki na dekhā thā qad-e-yār kā aalam 
maiñ mo'taqid-e-fitna-e-mahshar na huā thā 
maiñ sāda-dil āzurdagi-e-yār se ḳhush huuñ 
ya.anī sabaq-e-shauq mukarrar na huā thā 
dariyā-e-ma.āsī tunuk-ābī se huā ḳhushk 
merā sar-e-dāman bhī abhī tar na huā thā 
jaarī thī 'asad' dāġh-e-jigar se mirī tahsīl 
ātish-kada jāgīr-e-samundar na huā thā"
215,"ug rahā hai dar-o-dīvār se sabza 'ġhālib' 
ham bayābāñ meñ haiñ aur ghar meñ bahār aa.ī hai"
216,"us bazm meñ mujhe nahīñ bantī hayā kiye 
baiThā rahā agarche ishāre huā kiye 
dil hī to hai siyāsat-e-darbāñ se Dar gayā 
maiñ aur jā.ūñ dar se tire bin sadā kiye 
rakhtā phirūñ huuñ ḳhirqa o sajjāda rahn-e-mai 
muddat huī hai dāvat āb-o-havā kiye 
be-sarfa hī guzartī hai ho garche umr-e-ḳhizr 
hazrat bhī kal kaheñge ki ham kyā kiyā kiye 
maqdūr ho to ḳhaak se pūchhūñ ki ai la.iim 
tū ne vo ganj-hā-e-garāñ-māya kyā kiye 
kis roz tohmateñ na tarāshā kiye adū 
kis din hamāre sar pe na aare chalā kiye 
sohbat meñ ġhair kī na paḌī ho kahīñ ye ḳhū 
dene lagā hai bosa baġhair iltijā kiye 
zid kī hai aur baat magar ḳhū burī nahīñ 
bhūle se us ne saikḌoñ va.ade vafā kiye 
'ġhālib' tumhīñ kaho ki milegā javāb kyā 
maanā ki tum kahā kiye aur vo sunā kiye"
217,"vaañ pahuñch kar jo ġhash aatā pa.e-ham hai ham ko 
sad-rah āhañg-e-zamīñ bos-e-qadam hai ham ko 
dil ko maiñ aur mujhe dil mahv-e-vafā rakhtā hai 
kis qadar zauq-e-giriftāri-e-ham hai ham ko 
zof se naqsh-e-pa-e-mor hai tauq-e-gardan 
tire kūche se kahāñ tāqat-e-ram hai ham ko 
jaan kar kiije taġhāful ki kuchh ummīd bhī ho 
ye nigāh-e-ġhalat-andāz to sam hai ham ko 
rashk-e-ham-tarhi o dard-e-asar-e-bāñg-e-hazīñ 
nāla-e-murġh-e-sahar teġh-e-do-dam hai ham ko 
sar uḌāne ke jo vaade ko mukarrar chāhā 
hañs ke bole ki tire sar kī qasam hai ham ko 
dil ke ḳhuuñ karne kī kyā vaj.h va-lekin nā-chār 
pās-e-be-raunaqi-e-dīda aham hai ham ko 
tum vo nāzuk ki ḳhamoshī ko fuġhāñ kahte ho 
ham vo aajiz ki taġhāful bhī sitam hai ham ko 
lucknow aane kā baa.is nahīñ khultā yaanī 
havas-e-sair-o-tamāshā so vo kam hai ham ko 
maqta-e-silsila-e-shauq nahīñ hai ye shahr 
azm-e-sair-e-najaf-o-tauf-e-haram hai ham ko 
liye jaatī hai kahīñ ek tavaqqo 'ġhālib' 
jāda-e-rah kashish-e-kāf-e-karam hai ham ko 
abr rotā hai ki bazm-e-tarab āmāda karo 
barq hañstī hai ki fursat koī dam hai ham ko"
218,"vaañ us ko haul-e-dil hai to yaañ maiñ huuñ sharm-sār 
ya.anī ye merī aah kī tāsīr se na ho 
apne ko dekhtā nahīñ zauq-e-sitam ko dekh 
ā.īna tā-ki dīda-e-naḳhchīr se na ho"
219,"vārasta us se haiñ ki mohabbat hī kyuuñ na ho 
kiije hamāre saath adāvat hī kyuuñ na ho 
chhoḌā na mujh meñ zo.af ne rañg iḳhtilāt kā 
hai dil pe baar naqsh-e-mohabbat hī kyuuñ na ho 
hai mujh ko tujh se tazkira-e-ġhair kā gila 
har-chand bar-sabīl-e-shikāyat hī kyuuñ na ho 
paidā huī hai kahte haiñ har dard kī davā 
yuuñ ho to chāra-e-ġham-e-ulfat hī kyuuñ na ho 
Daalā na be-kasī ne kisī se muāmla 
apne se khīñchtā huuñ ḳhajālat hī kyuuñ na ho 
hai aadmī bajā.e ḳhud ik mahshar-e-ḳhayāl 
ham anjuman samajhte haiñ ḳhalvat hī kyuuñ na ho 
hañgāma-e-zabūni-e-himmat hai infi.āl 
hāsil na kiije dahr se ibrat hī kyuuñ na ho 
vārastagī bahāna-e-begāngī nahīñ 
apne se kar na ġhair se vahshat hī kyuuñ na ho 
miTtā hai faut-e-fursat-e-hastī kā ġham koī 
umr-e-azīz sarf-e-ibādat hī kyuuñ na ho 
us fitna-ḳhū ke dar se ab uThte nahīñ 'asad' 
us meñ hamāre sar pe qayāmat hī kyuuñ na ho"
220,"vo aa ke ḳhvāb meñ taskīn-e-iztirāb to de 
vale mujhe tapish-e-dil majāl-e-ḳhvāb to de 
kare hai qatl lagāvaT meñ terā ro denā 
tirī tarah koī teġh-e-nigah ko aab to de 
dikhā ke jumbish-e-lab hī tamām kar ham ko 
na de jo bosa to muñh se kahīñ javāb to de 
pilā de ok se saaqī jo ham se nafrat hai 
piyāla gar nahīñ detā na de sharāb to de 
'asad' ḳhushī se mire haath paañv phuul ga.e 
kahā jo us ne zarā mere paañv daab to de 
ye kaun kahve hai ābād kar hameñ lekin 
kabhī zamāna murād-e-dil-e-ḳharāb to de"
221,"vo firāq aur vo visāl kahāñ 
vo shab-o-roz o māh-o-sāl kahāñ 
fursat-e-kārobār-e-shauq kise 
zauq-e-nazzāra-e-jamāl kahāñ 
dil to dil vo dimāġh bhī na rahā 
shor-e-saudā-e-ḳhatt-o-ḳhāl kahāñ 
thī vo ik shaḳhs ke tasavvur se 
ab vo rānā.ī-e-ḳhayāl kahāñ 
aisā āsāñ nahīñ lahū ronā 
dil meñ tāqat jigar meñ haal kahāñ 
ham se chhūTā qimār-ḳhāna-e-ishq 
vaañ jo jāveñ girah meñ maal kahāñ 
fikr-e-duniyā meñ sar khapātā huuñ 
maiñ kahāñ aur ye vabāl kahāñ 
muzmahil ho ga.e qavā ġhālib 
vo anāsir meñ e'tidāl kahāñ 
bose meñ vo muzā.iqa na kare 
par mujhe tāqat-e-savāl kahāñ 
falak-e-sifla be-muhābā hai 
is sitam-gar ko infi.āl kahāñ"
222,"vo mirī chīn-e-jabīñ se ġham-e-pinhāñ samjhā 
rāz-e-maktūb ba-be-rabti-e-unvāñ samjhā 
yak alif besh nahīñ saiqal-e-ā.īna hanūz 
chaak kartā huuñ maiñ jab se ki garebāñ samjhā 
sharh-e-asbāb-e-giriftārī-e-ḳhātir mat pūchh 
is qadar tañg huā dil ki maiñ zindāñ samjhā 
bad-gumānī ne na chāhā use sargarm-e-ḳhirām 
ruḳh pe har qatra araq dīda-e-hairāñ samjhā 
ijz se apne ye jaanā ki vo bad-ḳhū hogā 
nabz-e-ḳhas se tapish-e-shola-e-sozāñ samjhā 
safar-e-ishq meñ kī zo.af ne rāhat-talabī 
har qadam saa.e ko maiñ apne shabistāñ samjhā 
thā gurezāñ mizha-e-yār se dil tā dam-e-marg 
daf-e-paikān-e-qazā is qadar āsāñ samjhā 
dil diyā jaan ke kyuuñ us ko vafādār 'asad' 
ġhalatī kī ki jo kāfir ko musalmāñ samjhā 
ham ne vahshat-kada-e-bazm-e-jahāñ meñ juuñ sham.a 
sho.ala-e-ishq ko apnā sar-o-sāmāñ samjhā"
223,"vus.at-e-sa.i-e-karam dekh ki sar-tā-sar-e-ḳhāk 
guzre hai ābla-pā abr-e-guhar-bār hunūz 
yak-qalam kāġhaz-e-ātish-zada hai safha-e-dasht 
naqsh-e-pā meñ hai tab-e-garmī-e-raftār hunūz 
dāġh-e-atfāl hai dīvāna ba-kohsār hunūz 
ḳhalvat-e-sañg meñ hai naala talab-gār hunūz 
ḳhāna hai sail se ḳhū-karda-e-dīdār hunūz 
dūrbīñ dar-zada hai raḳhna-e-dīvār hunūz 
aa.ī yak-umr se ma.azūr-e-tamāsha nargis 
chashm-e-shabnam meñ na TuuTā mizha-e-ḳhār hunūz 
kyuuñ huā thā taraf-e-ābla-e-pā yā-rab 
jaada hai vā-shudan-e-pechish-e-tūmār hunūz 
hoñ ḳhamoshī-e-chaman hasrat-e-dīdār 'asad' 
mizha hai shāna-kash-e-turra-e-guftār hunūz"
224,"yaad hai shādī meñ bhī hañgāma-e-yā-rab mujhe 
sub.ha-e-zāhid huā hai ḳhanda zer-e-lab mujhe 
hai kushād-e-ḳhātir-e-vā-basta dar rahn-e-suḳhan 
thā tilism-e-qufl-e-abjad ḳhāna-e-maktab mujhe 
yā rab is āshuftagī kī daad kis se chāhiye 
rashk āsā.ish pe hai zindāniyoñ kī ab mujhe 
tab.a hai mushtāq-e-lazzat-hā-e-hasrat kyā karūñ 
aarzū se hai shikast-e-ārzū matlab mujhe 
dil lagā kar aap bhī 'ġhālib' mujhī se ho ga.e 
ishq se aate the maane mīrzā sāhab mujhe"
225,"yak-zarra-e-zamīñ nahīñ be-kār baaġh kā 
yaañ jaada bhī fatīla hai laale ke daaġh kā 
be-mai kise hai tāqat-e-āshob-e-āgahī 
khīñchā hai ijz-e-hausla ne ḳhat ayāġh kā 
bulbul ke kārobār pe haiñ ḳhanda-hā-e-gul 
kahte haiñ jis ko ishq ḳhalal hai dimāġh kā 
taaza nahīñ hai nashsha-e-fikr-e-suḳhan mujhe 
tiryākī-e-qadīm huuñ dūd-e-charāġh kā 
sau baar band-e-ishq se āzād ham hue 
par kyā kareñ ki dil hī adū hai farāġh kā 
be-ḳhūn-e-dil hai chashm meñ mauj-e-nigah ġhubār 
ye mai-kada ḳharāb hai mai ke surāġh kā 
bāġh-e-shagufta terā bisāt-e-nashāt-e-dil 
abr-e-bahār ḳhum-kada kis ke dimāġh kaa? 
josh-e-bahār-e-kulfat-e-nazzāra hai 'asad' 
hai abr pamba rauzan-e-dīvāar-e-bāġh kā"
226,"ye ham jo hijr meñ dīvār-o-dar ko dekhte haiñ 
kabhī sabā ko kabhī nāma-bar ko dekhte haiñ 
vo aa.e ghar meñ hamāre ḳhudā kī qudrat hai 
kabhī ham un ko kabhī apne ghar ko dekhte haiñ 
nazar lage na kahīñ us ke dast-o-bāzū ko 
ye log kyuuñ mire zaḳhm-e-jigar ko dekhte haiñ 
tire javāhīr-e-turf-e-kulah ko kyā dekheñ 
ham auj-e-tāla-e-lāl-o-gohar ko dekhte haiñ"
227,"ye na thī hamārī qismat ki visāl-e-yār hotā 
agar aur jiite rahte yahī intizār hotā 
tire va.ade par jiye ham to ye jaan jhuuT jaanā 
ki ḳhushī se mar na jaate agar e'tibār hotā 
tirī nāzukī se jaanā ki bañdhā thā ahd bodā 
kabhī tū na toḌ saktā agar ustuvār hotā 
koī mere dil se pūchhe tire tīr-e-nīm-kash ko 
ye ḳhalish kahāñ se hotī jo jigar ke paar hotā 
ye kahāñ kī dostī hai ki bane haiñ dost nāseh 
koī chārasāz hotā koī ġham-gusār hotā 
rag-e-sañg se Tapaktā vo lahū ki phir na thamtā 
jise ġham samajh rahe ho ye agar sharār hotā 
ġham agarche jāñ-gusil hai pa kahāñ bacheñ ki dil hai 
ġham-e-ishq gar na hotā ġham-e-rozgār hotā 
kahūñ kis se maiñ ki kyā hai shab-e-ġham burī balā hai 
mujhe kyā burā thā marnā agar ek baar hotā 
hue mar ke ham jo rusvā hue kyuuñ na ġharq-e-dariyā 
na kabhī janāza uThtā na kahīñ mazār hotā 
use kaun dekh saktā ki yagāna hai vo yaktā 
jo duī kī bū bhī hotī to kahīñ do-chār hotā 
ye masā.il-e-tasavvuf ye tirā bayān 'ġhālib' 
tujhe ham valī samajhte jo na bāda-ḳhvār hotā"
228,"za-bas-ki mashq-e-tamāshā junūñ-alāmat hai 
kushād-o-bast-e-mizhah sīli-e-nadāmat hai 
na jānūñ kyūñki miTe dāġh-e-ta.an-e-bad-ahdī 
tujhe ki aa.ina bhī varta-e-malāmat hai 
ba-pech-o-tāb-e-havas silk-e-āfiyat mat toḌ 
nigāh-e-ajz sar-e-rishta-e-salāmat hai 
vafā muqābil-o-dāvā-e-ishq be-buniyād 
junūn-e-sāḳhta o fasl-e-gul qayāmat hai"
229,"zaḳhm par chhiḌkeñ kahāñ tiflān-e-be-parvā namak 
kyā maza hotā agar patthar meñ bhī hotā namak 
gard-e-rāh-e-yār hai sāmān-e-nāz-e-zaḳhm-e-dil 
varna hotā hai jahāñ meñ kis qadar paidā namak 
mujh ko arzānī rahe tujh ko mubārak hojiyo 
nāla-e-bulbul kā dard aur ḳhanda-e-gul kā namak 
shor-e-jaulāñ thā kanār-e-bahr par kis kā ki aaj 
gard-e-sāhil hai ba-zaḳhm-e-mauja-e-dariyā namak 
daad detā hai mire zaḳhm-e-jigar kī vaah vaah 
yaad kartā hai mujhe dekhe hai vo jis jā namak 
chhoḌ kar jaanā tan-e-majrūh-e-āshiq haif hai 
dil talab kartā hai zaḳhm aur māñge haiñ a.azā namak 
ġhair kī minnat na khīñchūñgā pai-e-taufīr-e-dard 
zaḳhm misl-e-ḳhanda-e-qātil hai sar-tā-pā namak 
yaad haiñ 'ġhālib' tujhe vo din ki vajd-e-zauq meñ 
zaḳhm se girtā to maiñ palkoñ se chuntā thā namak 
is amal meñ aish kī lazzat nahīñ miltī 'asad' 
zor nisbat mai se rakhtā hai azārā kā namak"
230,"zamāna saḳht kam-āzār hai ba-jān-e-asad 
vagarna ham to tavaqqo.a ziyāda rakhte haiñ 
tan-e-ba-band-e-havas dar nadāda rakhte haiñ 
dil-e-z-kār-e-jahāñ ūftāda rakhte haiñ 
tamīz-e-zishti-o-nekī meñ laakh bāteñ haiñ 
ba-aks-e-ā.ina yak-fard-e-sāda rakhte haiñ 
ba-rañg-e-sāya hameñ bandagī meñ hai taslīm 
ki dāġh-e-dil ba-jabīn-e-kushāda rakhte haiñ 
ba-zāhidāñ rag-e-gardan hai rishta-e-zunnār 
sar-e-ba-pā-e-but-e-nā-nihāda rakhte haiñ 
muāf-e-be-hūda-goī haiñ nāsehān-e-azīz 
dil-e-ba-dast-e-nigāre nadāda rakhte haiñ 
ba-rañg-e-sabza azīzān-e-bad-zabāñ yak-dast 
hazār teġh-e-ba-zahr-āb-dāda rakhte haiñ 
adab ne sauñpī hameñ surma-sā.i-e-hairat 
z-ban-e-basta-o-chashm-e-kushāda rakhte haiñ"
231,"zikr merā ba-badī bhī use manzūr nahīñ 
ġhair kī baat bigaḌ jaa.e to kuchh duur nahīñ 
vada-e-sair-e-gulistāñ hai ḳhushā tāle-e-shauq 
muzhda-e-qatl muqaddar hai jo mazkūr nahīñ 
shāhid-e-hastī-e-mutlaq kī kamar hai aalam 
log kahte haiñ ki hai par hameñ manzūr nahīñ 
qatra apnā bhī haqīqat meñ hai dariyā lekin 
ham ko taqlīd-e-tunuk-zarfi-e-mansūr nahīñ 
hasrat ai zauq-e-ḳharābī ki vo tāqat na rahī 
ishq-e-pur-arbada kī guuñ tan-e-ranjūr nahīñ 
maiñ jo kahtā huuñ ki ham leñge qayāmat meñ tumheñ 
kis ra.ūnat se vo kahte haiñ ki ham huur nahīñ 
zulm kar zulm agar lutf dareġh aatā ho 
tū taġhāful meñ kisī rañg se ma.azūr nahīñ 
saaf durdi-kash-e-paimāna-e-jam haiñ ham log 
vaa.e vo baada ki afsharda-e-añgūr nahīñ 
huuñ zuhūrī ke muqābil meñ ḳhifā.ī 'ġhālib' 
mere da.ave pe ye hujjat hai ki mash.hūr nahīñ"
232,"zikr us parī-vash kā aur phir bayāñ apnā 
ban gayā raqīb āḳhir thā jo rāz-dāñ apnā 
mai vo kyuuñ bahut piite bazm-e-ġhair meñ yā rab 
aaj hī huā manzūr un ko imtihāñ apnā 
manzar ik bulandī par aur ham banā sakte 
arsh se udhar hotā kaash ke makāñ apnā 
de vo jis qadar zillat ham hañsī meñ Tāleñge 
baare āshnā niklā un kā pāsbāñ apnā 
dard-e-dil likhūñ kab tak jā.ūñ un ko dikhlā duuñ 
uñgliyāñ figār apnī ḳhāma ḳhūñ-chakāñ apnā 
ghiste ghiste miT jaatā aap ne abas badlā 
nañg-e-sajda se mere sañg-e-āstāñ apnā 
tā kare na ġhammāzī kar liyā hai dushman ko 
dost kī shikāyat meñ ham ne ham-zabāñ apnā 
ham kahāñ ke daanā the kis hunar meñ yaktā the 
be-sabab huā 'ġhālib' dushman āsmāñ apnā"
233,"zindagī apnī jab is shakl se guzrī 'ġhālib' 
ham bhī kyā yaad kareñge ki ḳhudā rakhte the"
234,"zulmat-kade meñ mere shab-e-ġham kā josh hai 
ik sham.a hai dalīl-e-sahar so ḳhamosh hai 
ne muzhda-e-visāl na nazzāra-e-jamāl 
muddat huī ki āshtī-e-chashm-o-gosh hai 
mai ne kiyā hai husn-e-ḳhud-ārā ko be-hijāb 
ai shauq! haañ ijāzat-e-taslīm-e-hosh hai 
gauhar ko aqd-e-gardan-e-ḳhūbāñ meñ dekhnā 
kyā auj par sitāra-e-gauhar-farosh hai 
dīdār baada hausla saaqī nigāh mast 
bazm-e-ḳhayāl mai-kada-e-be-ḳharosh hai 
ai taaza vārdān-e-bisāt-e-havā-e-dil 
zinhār agar tumheñ havas-e-nā.e-o-nosh hai 
dekho mujhe jo dīda-e-ibrat-nigāh ho 
merī suno jo gosh-e-nasīhat-ne.osh hai 
sāqī-ba-jalva dushman-e-īmān-o-āgahī 
mutrib ba-naġhma rahzan-e-tamkīn-o-hosh hai 
yā shab ko dekhte the ki har gosha-e-bisāt 
dāmān-e-bāġhbān o kaf-e-gul-farosh hai 
luft-e-ḳhiram-e-sāqī o zauq-e-sadā-e-chang 
ye jannat-e-nigāh vo firdaus-e-gosh hai 
yā sub.h-dam jo dekhiye aa kar to bazm meñ 
ne vo surūr o soz na josh-o-ḳharosh hai 
dāġh-e-firāq-e-sohbat-e-shab kī jalī huī 
ik sham.a rah ga.ī hai so vo bhī ḳhamosh hai 
aate haiñ ġhaib se ye mazāmīñ ḳhayāl meñ 
'ġhālib' sarīr-e-ḳhāma navā-e-sarosh hai"
235,"aag hai phailī huī kaalī ghaTāoñ kī jagah 
bad-duā.eñ haiñ laboñ par ab duāoñ kī jagah 
intiḳhāb-e-ahl-e-gulshan par bahut rotā hai dil 
dekh kar zāġh-o-zaġhan ko ḳhushnavāoñ kī jagah 
kuchh bhī hotā par na hote pāra-pāra jism-o-jāñ 
rāhzan hote agar un rahnumāoñ kī jagah 
luT ga.ī is daur meñ ahl-e-qalam kī aabrū 
bik rahe haiñ ab sahāfī be-savāoñ kī jagah 
kuchh to aatā ham ko bhī jaañ se guzarne kā maza 
ġhair hote kaash 'jālib' āshnāoñ kī jagah"
236,"ab terī zarūrat bhī bahut kam hai mirī jaañ 
ab shauq kā kuchh aur hī aalam hai mirī jaañ 
ab tazkira-e-ḳhanda-e-gul baar hai jī par 
jaañ vaqf-e-ġham-e-giriya-e-shabnam hai mirī jaañ 
ruḳh par tire bikhrī huī ye zulf-e-siyah-tāb 
tasvīr-e-pareshāni-e-ālam hai mirī jaañ 
ye kyā ki tujhe bhī hai zamāne se shikāyat 
ye kyā ki tirī aañkh bhī pur-nam hai mirī jaañ 
ham sāda-diloñ par ye shab-e-ġham kā tasallut 
māyūs na ho aur koī dam hai mirī jaañ 
ye terī tavajjoh kā hai ejaaz ki mujh se 
har shaḳhs tire shahr kā barham hai mirī jaañ 
ai nuz.hat-e-mahtāb tirā ġham hai mirī ziist 
ai nāzish-e-ḳhurshīd tirā ġham hai mirī jaañ"
237,"afsos tumheñ car ke shīshe kā huā hai 
parvā nahīñ ik maañ kā jo dil TuuT gayā hai 
hotā hai asar tum pe kahāñ nāla-e-ġham kā 
barham jo huī bazm-e-tarab is kā gilā hai 
fir.aun bhī namrūd bhī guzre haiñ jahāñ meñ 
rahtā hai yahāñ kaun yahāñ kaun rahā hai 
tum zulm kahāñ tak tah-e-aflāk karoge 
ye baat na bhūlo ki hamārā bhī ḳhudā hai 
āzādi-e-insāñ ke vahīñ phuul khileñge 
jis jā pe zahīr aaj tirā ḳhuun girā hai 
tā-chand rahegī ye shab-e-ġham kī siyāhī 
rasta koī sūraj kā kahīñ rok sakā hai 
tū aaj kā shā.ir hai to kar merī tarah baat 
jaise mire hoñToñ pe mire dil kī sadā hai"
238,"apnoñ ne vo rañj diye haiñ begāne yaad aate haiñ 
dekh ke us bastī kī hālat vīrāne yaad aate haiñ 
us nagrī meñ qadam qadam pe sar ko jhukānā paḌtā hai 
us nagrī meñ qadam qadam par but-ḳhāne yaad aate haiñ 
āñkheñ pur-nam ho jaatī haiñ ġhurbat ke sahrāoñ meñ 
jab us rim-jhim kī vaadī ke afsāne yaad aate haiñ 
aise aise dard mile haiñ na.e dayāroñ meñ ham ko 
bichhḌe hue kuchh log purāne yārāne yaad aate haiñ 
jin ke kāran aaj hamāre haal pe duniyā hastī hai 
kitne zālim chehre jaane pahchāne yaad aate haiñ 
yuuñ na luTī thī galiyoñ daulat apne ashkoñ kī 
rote haiñ to ham ko apne ġham-ḳhāne yaad aate haiñ 
koī to parcham le kar nikle apne garebāñ kā 'jālib' 
chāroñ jānib sannāTā hai dīvāne yaad aate haiñ"
239,"aur sab bhuul ga.e harf-e-sadāqat likhnā 
rah gayā kaam hamārā hī baġhāvat likhnā 
laakh kahte raheñ zulmat ko na zulmat likhnā 
ham ne sīkhā nahīñ pyāre ba-ijāzat likhnā 
na sile kī na satā.ish kī tamannā ham ko 
haq meñ logoñ ke hamārī to hai aadat likhnā 
ham ne jo bhuul ke bhī shah kā qasīda na likhā 
shāyad aayā isī ḳhūbī kī badaulat likhnā 
is se baḌh kar mirī tahsīn bhalā kyā hogī 
paḌh ke nā-ḳhush haiñ mirā sāhab-e-sarvat likhnā 
dahr ke ġham se huā rabt to ham bhuul ga.e 
sarv qāmat ko javānī ko qayāmat likhnā 
kuchh bhī kahte haiñ kahīñ shah ke musāhib 'jālib' 
rañg rakhnā yahī apnā isī sūrat likhnā"
240,"bāteñ to kuchh aisī haiñ ki ḳhud se bhī na kī jaa.eñ 
sochā hai ḳhamoshī se har ik zahr ko pī jaa.eñ 
apnā to nahīñ koī vahāñ pūchhne vaalā 
us bazm meñ jaanā hai jinheñ ab to vahī jaa.eñ 
ab tujh se hameñ koī ta.alluq nahīñ rakhnā 
achchhā ho ki dil se tirī yādeñ bhī chalī jaa.eñ 
ik umr uThā.e haiñ sitam ġhair ke ham ne 
apnoñ kī to ik pal bhī jafā.eñ na sahī jaa.eñ 
'jālib' ġham-e-daurāñ ho ki yād-e-ruḳh-e-jānāñ 
tanhā mujhe rahne deñ mire dil se sabhī jaa.eñ"
241,"baḌe bane the 'jālib' sāhab piTe saḌak ke biich 
golī khaa.ī lāThī khaa.ī gire saḌak ke biich 
kabhī girebāñ chaak huā aur kabhī huā dil ḳhuun 
hameñ to yūñhī mile suḳhan ke sile saḌak ke biich 
jism pe jo zaḳhmoñ ke nishāñ haiñ apne tamġhe haiñ 
milī hai aisī daad vafā kī kise saḌak ke biich"
242,"bahut raushan hai shām-e-ġham hamārī 
kisī kī yaad hai hamdam hamārī 
ġhalat hai lā-ta.alluq haiñ chaman se 
tumhāre phuul aur shabnam hamārī 
ye palkoñ par na.e aañsū nahīñ haiñ 
azal se aañkh hai pur-nam hamārī 
har ik lab par tabassum dekhne kī 
tamannā kab huī hai kam hamārī 
kahī hai ham ne ḳhud se bhī bahut kam 
na pūchho dāstān-e-ġham hamārī"
243,"baTe rahoge to apnā yūñhī bahegā lahū 
hue na ek to manzil na ban sakegā lahū 
ho kis ghamanD meñ ai laḳht laḳht dīda-varo 
tumheñ bhī qātil-e-mehnat-kashāñ kahegā lahū 
isī tarah se agar tum anā-parast rahe 
ḳhud apnā rāh-numā aap hī banegā lahū 
suno tumhāre garebān bhī nahīñ mahfūz 
Daro tumhārā bhī ik din hisāb legā lahū 
agar na ahd kiyā ham ne ek hone kā 
ġhanīm sab kā yūñhī bechtā rahegā lahū 
kabhī kabhī mire bachche bhī mujh se pūchhte haiñ 
kahāñ tak aur tū ḳhushk apnā hī karegā lahū 
sadā kahā yahī maiñ ne qarīb-tar hai vo duur 
ki jis meñ koī hamārā na pī sakegā lahū"
244,"bhulā bhī de use jo baat ho ga.ī pyāre 
na.e charāġh jalā raat ho ga.ī pyāre 
tirī nigāh-e-pashemāñ ko kaise dekhūñgā 
kabhī jo tujh se mulāqāt ho ga.ī pyāre 
na terī yaad na duniyā kā ġham na apnā ḳhayāl 
ajiib sūrat-e-hālāt ho ga.ī pyāre 
udaas udaas haiñ sham.eñ bujhe bujhe sāġhar 
ye kaisī shām-e-ḳharābāt ho ga.ī pyāre 
vafā kā naam na legā koī zamāne meñ 
ham ahl-e-dil ko agar maat ho ga.ī pyāre 
tumheñ to naaz bahut dostoñ pe thā 'jālib' 
alag-thalag se ho kyā baat ho ga.ī pyāre"
245,"chuur thā zaḳhmoñ se dil zaḳhmī jigar bhī ho gayā 
us ko rote the ki suunā ye nagar bhī ho gayā 
log usī sūrat pareshāñ haiñ jidhar bhī dekhiye 
aur vo kahte haiñ koh-e-ġham to sar bhī ho gayā 
bām-o-dar par hai musallat aaj bhī shām-e-alam 
yuuñ to in galiyoñ se ḳhurshīd-e-sahar bhī ho gayā 
us sitamgar kī haqīqat ham pe zāhir ho ga.ī 
ḳhatm ḳhush-fahmī kī manzil kā safar bhī ho gayā"
246,"daraḳht suukh ga.e ruk ga.e nadī naale 
ye kis nagar ko ravāna hue haiñ ghar vaale 
kahāniyāñ jo sunāte the ahd-e-rafta kī 
nishāñ vo gardish-e-ayyām ne miTā Daale 
maiñ shahr shahr phirā huuñ isī tamannā meñ 
kisī ko apnā kahūñ koī mujh ko apnā le 
sadā na de kisī mahtāb ko añdheroñ meñ 
lagā na de ye zamāna zabān par taale 
koī kiran hai yahāñ to koī kiran hai vahāñ 
dil o nigāh ne kis darja rog haiñ paale 
hamīñ pe un kī nazar hai hamīñ pe un kā karam 
ye aur baat yahāñ aur bhī haiñ dil vaale 
kuchh aur tujh pe khuleñgī haqīqateñ 'jālib' 
jo ho sake to kisī kā fareb bhī khā le"
247,"dil-e-pur-shauq ko pahlū meñ dabā.e rakkhā 
tujh se bhī ham ne tirā pyaar chhupā.e rakkhā 
chhoḌ is baat ko ai dost ki tujh se pahle 
ham ne kis kis ko ḳhayāloñ meñ basā.e rakkhā 
ġhair mumkin thī zamāne ke ġhamoñ se fursat 
phir bhī ham ne tirā ġham dil meñ basā.e rakkhā 
phuul ko phuul na kahte so use kyā kahte 
kyā huā ġhair ne collar pe sajā.e rakkhā 
jaane kis haal meñ haiñ kaun se shahroñ meñ haiñ vo 
zindagī apnī jinheñ ham ne banā.e rakkhā 
haa.e kyā log the vo log parī-chehra log 
ham ne jin ke liye duniyā ko bhulā.e rakkhā 
ab mileñ bhī to na pahchān sakeñ ham un ko 
jin ko ik umr ḳhayāloñ meñ basā.e rakkhā"
248,"dil kī baat laboñ par lā kar ab tak ham dukh sahte haiñ 
ham ne sunā thā is bastī meñ dil vaale bhī rahte haiñ 
biit gayā sāvan kā mahīna mausam ne nazreñ badlīñ 
lekin in pyāsī āñkhoñ se ab tak aañsū bahte haiñ 
ek hameñ āvāra kahnā koī baḌā ilzām nahīñ 
duniyā vaale dil vāloñ ko aur bahut kuchh kahte haiñ 
jin kī ḳhātir shahr bhī chhoḌā jin ke liye badnām hue 
aaj vahī ham se begāne begāne se rahte haiñ 
vo jo abhī is rāhguzar se chāk-garebāñ guzrā thā 
us āvāra dīvāne ko 'jālib' 'jālib' kahte haiñ"
249,"dil par jo zaḳhm haiñ vo dikhā.eñ kisī ko kyā 
apnā sharīk-e-dard banā.eñ kisī ko kyā 
har shaḳhs apne apne ġhamoñ meñ hai mubtalā 
zindāñ meñ apne saath rulā.eñ kisī ko kyā 
bichhḌe hue vo yaar vo chhoḌe hue dayār 
rah rah ke ham ko yaad jo aa.eñ kisī ko kyā 
rone ko apne haal pe tanhā.ī hai bahut 
us anjuman meñ ḳhud pe hañsā.eñ kisī ko kyā 
vo baat chheḌ jis meñ jhalaktā ho sab kā ġham 
yādeñ kisī kī tujh ko satā.eñ kisī ko kyā 
so.e hue haiñ log to hoñge sukūn se 
ham jāgne kā rog lagā.eñ kisī ko kyā 
'jālib' na aa.egā koī ahvāl pūchhne 
deñ shahr-e-be-hisāñ meñ sadā.eñ kisī ko kyā"
250,"dil vaalo kyuuñ dil sī daulat yuuñ be-kār luTāte ho 
kyuuñ is añdhiyārī bastī meñ pyaar kī jot jagāte ho 
tum aisā nādān jahāñ meñ koī nahīñ hai koī nahīñ 
phir in galiyoñ meñ jaate ho pag pag Thokar khāte ho 
sundar kaliyo komal phūlo ye to batāo ye to kaho 
āḳhir tum meñ kyā jaadū hai kyuuñ man meñ bas jaate ho 
ye mausam rim-jhim kā mausam ye barkhā ye mast fazā 
aise meñ aao to jāneñ aise meñ kab aate ho 
ham se ruuTh ke jaane vaalo itnā bhed batā jaao 
kyuuñ nit raato ko sapnoñ meñ aate ho man jaate ho 
chāñd-sitāroñ ke jhurmuT meñ phūloñ kī muskāhaT meñ 
tum chhup-chhup kar hañste ho tum ruup kā maan baḌhāte ho 
chalte phirte raushan raste tārīkī meñ Duub ga.e 
so jaao ab 'jālib' tum bhī kyuuñ āñkheñ sulgāte ho"
251,"dushmanoñ ne jo dushmanī kī hai 
dostoñ ne bhī kyā kamī kī hai 
ḳhāmushī par haiñ log zer-e-itāb 
aur ham ne to baat bhī kī hai 
mutma.in hai zamīr to apnā 
baat saarī zamīr hī kī hai 
apnī to dāstāñ hai bas itnī 
ġham uThā.e haiñ shā.erī kī hai 
ab nazar meñ nahīñ hai ek hī phuul 
fikr ham ko kalī kalī kī hai 
pā sakeñge na umr bhar jis ko 
justujū aaj bhī usī kī hai 
jab mah-o-mahr bujh ga.e 'jālib' 
ham ne ashkoñ se raushnī kī hai"
252,"'faiz' aur 'faiz' kā ġham bhūlne vaalā hai kahīñ 
maut ye terā sitam bhūlne vaalā hai kahīñ 
ham se jis vaqt ne vo shāh-e-suḳhan chhīn liyā 
ham ko vo vaqt-e-alam bhūlne vaalā hai kahīñ 
tire ashk aur bhī chamkā.eñgī yādeñ us kī 
ham ko vo dīda-e-nam bhūlne vaalā hai kahīñ 
kabhī zindāñ meñ kabhī duur vatan se ai dost 
jo kiyā us ne raqam bhūlne vaalā hai kahīñ 
āḳhirī baar use dekh na paa.e 'jālib' 
ye muqaddar kā sitam bhūlne vaalā hai kahīñ"
253,"ham ne dil se tujhe sadā maanā 
tū baḌā thā tujhe baḌā maanā 
'mīr'-o-'ġhālib' ke ba.ad 'anīs' ke ba.ad 
tujh ko maanā baḌā bajā maanā 
tū ki dīvāna-e-sadāqat thā 
tū ne bande ko kab ḳhudā maanā 
tujh ko parvā na thī zamāne kī 
tū ne dil hī kā har kahā maanā 
tujh ko ḳhud pe thā e'timād itnā 
ḳhud hī ko to na rahnumā maanā 
kī na shab kī kabhī pazīrā.ī 
sub.h ko lā.eq-e-sanā maanā 
hañs diyā sat.h-e-zehn-e-ālam par 
jab kisī baat kā burā maanā 
yuuñ to shā.ir the aur bhī ai 'josh' 
ham ne tujh sā na dūsrā maanā"
254,"hujūm dekh ke rasta nahīñ badalte ham 
kisī ke Dar se taqāzā nahīñ badalte ham 
hazār zer-e-qadam rāsta ho ḳhāroñ kā 
jo chal paḌeñ to irāda nahīñ badalte ham 
isī liye to nahīñ mo'tabar zamāne meñ 
ki rañg-e-sūrat-e-duniyā nahīñ badalte ham 
havā ko dekh ke 'jālib' misāl-e-ham-asrāñ 
bajā ye zom hamārā nahīñ badalte ham"
255,"ik shaḳhs bā-zamīr mirā yaar 'mus.hafī' 
merī tarah vafā kā parastār 'mus.hafī' 
rahtā thā kaj-kulāh amīroñ ke darmiyāñ 
yaksar liye hue mirā kirdār 'mus.hafī' 
dete haiñ daad ġhair ko kab ahl-e-lucknow 
kab daad kā thā un se talabgār 'mus.hafī' 
nā-qadrī-e-jahāñ se ka.ī baar aa ke tañg 
ik umr sher se rahā bezār 'mus.hafī' 
darbār meñ thā baar kahāñ us ġharīb ko 
barsoñ misāl-e-'mīr' phirā ḳhvār 'mus.hafī' 
maiñ ne bhī us galī meñ guzārī hai ro ke umr 
miltā hai us galī meñ kise pyaar 'mus.hafī'"
256,"is shahr-e-ḳharābī meñ ġham-e-ishq ke maare 
zinda haiñ yahī baat baḌī baat hai pyāre 
ye hañstā huā chāñd ye pur-nūr sitāre 
tābinda o pā.inda haiñ zarroñ ke sahāre 
hasrat hai koī ġhuncha hameñ pyaar se dekhe 
armāñ hai koī phuul hameñ dil se pukāre 
har sub.h mirī sub.h pe rotī rahī shabnam 
har raat mirī raat pe hañste rahe taare 
kuchh aur bhī haiñ kaam hameñ ai ġham-e-jānāñ 
kab tak koī uljhī huī zulfoñ ko sañvāre"
257,"jāgne vaalo tā-ba-sahar ḳhāmosh raho 
kal kyā hogā kis ko ḳhabar ḳhāmosh raho 
kis ne sahar ke paañv meñ zanjīreñ Dālīñ 
ho jā.egī raat basar ḳhāmosh raho 
shāyad chup rahne meñ izzat rah jaa.e 
chup hī bhalī ai ahl-e-nazar ḳhāmosh raho 
qadam qadam par pahre haiñ in rāhoñ meñ 
dār-o-rasan kā hai ye nagar ḳhāmosh raho 
yuuñ bhī kahāñ be-tābi-e-dil kam hotī hai 
yuuñ bhī kahāñ ārām magar ḳhāmosh raho 
sher kī bāteñ ḳhatm huiiñ is aalam meñ 
kaisā 'josh' aur kis kā 'jigar' ḳhāmosh raho"
258,"jhūTī ḳhabreñ ghaḌne vaale jhūTe sher sunāne vaale 
logo sabr ki apne kiye kī jald sazā haiñ paane vaale 
dard āñkhoñ se bahtā hai aur chehra sab kuchh kahtā hai 
ye mat likkho vo mat likkho aa.e baḌe samjhāne vaale 
ḳhud kāTeñge apnī mushkil ḳhud pā.eñge apnī manzil 
rāhzanoñ se bhī bad-tar haiñ rāh-numā kahlāne vaale 
un se pyaar kiyā hai ham ne un kī raah meñ ham baiThe haiñ 
nā-mumkin hai jin kā milnā aur nahīñ jo aane vaale 
un par bhī hañstī thī duniyā āvāzeñ kastī thī duniyā 
'jālib' apnī hī sūrat the ishq meñ jaañ se jaane vaale"
259,"jīvan mujh se maiñ jīvan se sharmātā huuñ 
mujh se aage jaane vaalo meñ aatā huuñ 
jin kī yādoñ se raushan haiñ merī āñkheñ 
dil kahtā hai un ko bhī maiñ yaad aatā huuñ 
sur se sāñsoñ kā naatā hai toḌūñ kaise 
tum jalte ho kyuuñ jiitā huuñ kyuuñ gaatā huuñ 
tum apne dāman meñ sitāre baiTh kar Tāñko 
aur maiñ na.e baran lafzoñ ko pahnātā huuñ 
jin ḳhvāboñ ko dekh ke maiñ ne jiinā sīkhā 
un ke aage har daulat ko Thukrātā huuñ 
zahr ugalte haiñ jab mil kar duniyā vaale 
mīThe boloñ kī vaadī meñ kho jaatā huuñ 
'jālib' mere sher samajh meñ aa jaate haiñ 
isī liye kam-rutba shā.er kahlātā huuñ"
260,"kabhī to mehrbāñ ho kar bulā leñ 
ye mahvash ham faqīroñ kī duā leñ 
na jaane phir ye rut aa.e na aa.e 
javāñ phūloñ kī kuchh ḳhushbū churā leñ 
bahut ro.e zamāne ke liye ham 
zarā apne liye aañsū bahā leñ 
ham un ko bhūlne vaale nahīñ haiñ 
samajhte haiñ ġham-e-daurāñ kī chāleñ 
hamārī bhī sambhal jā.egī hālat 
vo pahle apnī zulfeñ to sambhāleñ 
nikalne ko hai vo mahtāb ghar se 
sitāroñ se kaho nazreñ jhukā leñ 
ham apne rāste par chal rahe haiñ 
janāb-e-shaiḳh apnā rāsta leñ 
zamāna to yūñhī rūThā rahegā 
chalo 'jālib' unheñ chal kar manā leñ"
261,"kahīñ aah ban ke lab par tirā naam aa na jaa.e 
tujhe bevafā kahūñ maiñ vo maqām aa na jaa.e 
zarā zulf ko sambhālo mirā dil dhaḌak rahā hai 
koī aur tā.ir-e-dil tah-e-dām aa na jaa.e 
jise sun ke TuuT jaa.e mirā aarzū bharā dil 
tirī anjuman se mujh ko vo payām aa na jaa.e 
vo jo manziloñ pe lā kar kisī ham-safar ko lūTeñ 
unhīñ rahzanoñ meñ terā kahīñ naam aa na jaa.e 
isī fikr meñ haiñ ġhaltāñ ye nizām-e-zar ke bande 
jo tamām-e-zindagī hai vo nizām aa na jaa.e 
ye mah o nujūm hañs leñ mire āñsuoñ pe 'jālib' 
mirā māhtāb jab tak lab-e-bām aa na jaa.e"
262,"kam purānā bahut nayā thā firāq 
ik ajab ramz-āshnā thā firāq 
duur vo kab huā nigāhoñ se 
dhaḌkanoñ meñ basā huā hai firāq 
shām-e-ġham ke sulagte sahrā meñ 
ik umañDtī huī ghaTā thā firāq 
amn thā pyaar thā mohabbat thā 
rañg thā nuur thā navā thā firāq 
fāsle nafratoñ ke miT jaa.eñ 
pyaar hī pyaar sochtā thā firāq 
ham se rañj-o-alam ke māroñ ko 
kis mohabbat se dekhtā thā firāq 
ishq insāniyat se thā us ko 
har ta.assub se māvarā thā firāq"
263,"kaun batā.e kaun sujhā.e kaun se des sidhār ga.e 
un kā rasta takte takte nain hamāre haar ga.e 
kāñToñ ke dukh sahne meñ taskīn bhī thī ārām bhī thā 
hañsne vaale bhole-bhāle phuul chaman ke maar ga.e 
ek lagan kī baat hai jīvan ek lagan hī jīvan hai 
pūchh na kyā khoyā kyā paayā kyā jiite kyā haar ga.e 
aane vaalī barkhā dekheñ kyā dikhlā.e āñkhoñ ko 
ye barkhā barsāte din to bin pirītam be-kār ga.e 
jab bhī lauTe pyaar se lauTe phuul na pā kar gulshan meñ 
bhañvre amrit ras kī dhun meñ pal pal sau sau baar ga.e 
ham se pūchho sāhil vaalo kyā biitī dukhiyāroñ par 
khevan-hāre biich bhañvar meñ chhoḌ ke jab us paar ga.e"
264,"ḳhuub āzādī-e-sahāfat hai 
nazm likhne pe bhī qayāmat hai 
da.avā jamhūriyat kā hai har-ān 
ye hukūmat bhī kyā hukūmat hai 
dhāñdlī dhoñs kī hai paidāvār 
sab ko ma.alūm ye haqīqat hai 
ḳhauf ke zehn-o-dil pe saa.e haiñ 
kis kī izzat yahāñ salāmat hai 
kabhī jamhūriyat yahāñ aa.e 
yahī 'jālib' hamārī hasrat hai"
265,"kuchh log ḳhayāloñ se chale jaa.eñ to so.eñ 
biite hue din raat na yaad aa.eñ to so.eñ 
chehre jo kabhī ham ko dikhā.ī nahīñ deñge 
aa aa ke tasavvur meñ na taḌpā.eñ to so.eñ 
barsāt kī rut ke vo tarab-rez manāzir 
siine meñ na ik aag sī bhaḌkā.eñ to so.eñ 
sub.hoñ ke muqaddar ko jagāte hue mukhḌe 
āñchal jo nigāhoñ meñ na lahrā.eñ to so.eñ 
mahsūs ye hotā hai abhī jaag rahe haiñ 
lahore ke sab yaar bhī so jaa.eñ to so.eñ"
266,"log gītoñ kā nagar yaad aayā 
aaj pardes meñ ghar yaad aayā 
jab chale aa.e chaman-zār se ham 
iltifāt-e-gul-e-tar yaad aayā 
terī begāna-nigāhī sar-e-shām 
ye sitam tā-ba-sahar yaad aayā 
ham zamāne kā sitam bhuul ga.e 
jab tirā lutf-e-nazar yaad aayā 
to bhī masrūr thā is shab sar-e-bazm 
apne sheroñ kā asar yaad aayā 
phir huā dard-e-tamannā bedār 
phir dil-e-ḳhāk-basar yaad aayā 
ham jise bhuul chuke the 'jālib' 
phir vahī rāhguzar yaad aayā"
267,"'mīr'-o-'ġhālib' bane 'yagānā' bane 
aadmī ai ḳhudā ḳhudā na bane 
maut kī dastaras meñ kab se haiñ 
zindagī kā koī bahāna bane 
apnā shāyad yahī thā jurm ai dost 
bā-vafā ban ke be-vafā na bane 
ham pe ik e'tirāz ye bhī hai 
be-navā ho ke be-navā na bane 
ye bhī apnā qusūr kyā kam hai 
kisī qātil ke ham-navā na bane 
kyā gila sañg-dil zamāne kā 
āshnā hī jab āshnā na bane 
chhoḌ kar us galī ko ai 'jālib' 
ik haqīqat se ham fasāna bane"
268,"na Dagmagā.e kabhī ham vafā ke raste meñ 
charāġh ham ne jalā.e havā ke raste meñ 
kise lagā.e gale aur kahāñ kahāñ Thahre 
hazār ġhuncha-o-gul haiñ sabā ke raste meñ 
ḳhudā kā naam koī le to chauñk uThte haiñ 
mile haiñ ham ko vo rahbar ḳhudā ke raste meñ 
kahīñ salāsil-e-tasbīh aur kahīñ zunnār 
bichhe haiñ daam bahut mudda.ā ke raste meñ 
abhī vo manzil-e-fikr-o-nazar nahīñ aa.ī 
hai aadmī abhī jurm o sazā ke raste meñ 
haiñ aaj bhī vahī dār-o-rasan vahī zindāñ 
har ik nigāh-e-rumūz-āshnā ke raste meñ 
ye nafratoñ kī fasīleñ jahālatoñ ke hisār 
na rah sakeñge hamārī sadā ke raste meñ 
miTā sake na koī sail-e-inqalāb jinheñ 
vo naqsh chhoḌe haiñ ham ne vafā ke raste meñ 
zamāna ek sā 'jālib' sadā nahīñ rahtā 
chaleñge ham bhī kabhī sar uThā ke raste meñ"
269,"phir dil se aa rahī hai sadā us galī meñ chal 
shāyad mile ġhazal kā patā us galī meñ chal 
kab se nahīñ huā hai koī sher kaam kā 
ye sher kī nahīñ hai fazā us galī meñ chal 
vo baam o dar vo log vo rusvā.iyoñ ke zaḳhm 
haiñ sab ke sab aziiz judā us galī meñ chal 
us phuul ke baġhair bahut jī udaas hai 
mujh ko bhī saath le ke sabā us galī meñ chal 
duniyā to chāhtī hai yūñhī fāsle raheñ 
duniyā ke mashvaroñ pe na jā us galī meñ chal 
be-nūr o be-asar hai yahāñ kī sadā-e-sāz 
thā us sukūt meñ bhī mazā us galī meñ chal 
'jālib' pukārtī haiñ vo sholā-navā.iyāñ 
ye sard rut ye sard havā us galī meñ chal"
270,"phir kabhī lauT kar na ā.eñge 
ham tirā shahr chhoḌ jā.eñge 
dūr-uftāda bastiyoñ meñ kahīñ 
terī yādoñ se lau lagā.eñge 
sham-e-māh-o-nujūm gul kar ke 
āñsuoñ ke diye jalā.eñge 
āḳhirī baar ik ġhazal sun lo 
āḳhirī baar ham sunā.eñge 
sūrat-e-mauja-e-havā 'jālib' 
saarī duniyā kī ḳhaak uḌā.eñge"
271,"sher hotā hai ab mahīnoñ meñ 
zindagī Dhal ga.ī mashīnoñ meñ 
pyaar kī raushnī nahīñ miltī 
un makānoñ meñ un makīnoñ meñ 
dekh kar dostī kā haath baḌhāo 
saañp hote haiñ āstīnoñ meñ 
qahr kī aañkh se na dekh in ko 
dil dhaḌakte haiñ ābgīnoñ meñ 
āsmānoñ kī ḳhair ho yārab 
ik nayā azm hai zamīnoñ meñ 
vo mohabbat nahīñ rahī 'jālib' 
ham-safīroñ meñ ham-nashīnoñ meñ"
272,"sher se shā.irī se Darte haiñ 
kam-nazar raushnī se Darte haiñ 
log Darte haiñ dushmanī se tirī 
ham tirī dostī se Darte haiñ 
dahr meñ āh-e-be-kasāñ ke sivā 
aur ham kab kisī se Darte haiñ 
ham ko ġhairoñ se Dar nahīñ lagtā 
apne ahbāb hī se Darte haiñ 
dāvar-e-hashr baḳhsh de shāyad 
haañ magar maulvī se Darte haiñ 
rūThtā hai to ruuTh jaa.e jahāñ 
un kī ham be-ruḳhī se Darte haiñ 
har qadam par hai mohtasib 'jālib' 
ab to ham chāñdnī se Darte haiñ"
273,"tire māthe pe jab tak bal rahā hai 
ujālā aañkh se ojhal rahā hai 
samāte kyā nazar meñ chāñd taare 
tasavvur meñ tirā āñchal rahā hai 
tirī shān-e-taġhāful ko ḳhabar kyā 
koī tere liye be-kal rahā hai 
shikāyat hai ġham-e-daurāñ ko mujh se 
ki dil meñ kyuuñ tirā ġham pal rahā hai 
ta.ajjub hai sitam kī āñdhiyoñ meñ 
charāġh-e-dil abhī tak jal rahā hai 
lahū ro.eñgī maġhrib kī fazā.eñ 
baḌī tezī se sūraj Dhal rahā hai 
zamāna thak gayā 'jālib' hī tanhā 
vafā ke rāste par chal rahā hai"
274,"tum se pahle vo jo ik shaḳhs yahāñ taḳht-nashīñ thā 
us ko bhī apne ḳhudā hone pe itnā hī yaqīñ thā 
koī Thahrā ho jo logoñ ke muqābil to batāo 
vo kahāñ haiñ ki jinheñ naaz bahut apne ta.iiñ thā 
aaj so.e haiñ tah-e-ḳhāk na jaane yahāñ kitne 
koī shola koī shabnam koī mahtāb-jabīñ thā 
ab vo phirte haiñ isī shahr meñ tanhā liye dil ko 
ik zamāne meñ mizāj un kā sar-e-arsh-e-barīñ thā 
chhoḌnā ghar kā hameñ yaad hai 'jālib' nahīñ bhūle 
thā vatan zehn meñ apne koī zindāñ to nahīñ thā"
275,"us ne jab hañs ke namaskār kiyā 
mujh ko insān se autār kiyā 
dasht-e-ġhurbat meñ dil-e-vīrāñ ne 
yaad jamunā ko ka.ī baar kiyā 
pyaar kī baat na pūchho yaaro 
ham ne kis kis se nahīñ pyaar kiyā 
kitnī ḳhvābīda tamannāoñ ko 
us kī āvāz ne bedār kiyā 
ham pujārī haiñ butoñ ke 'jālib' 
ham ne ka.abe meñ bhī iqrār kiyā"
276,"us ra.ūnat se vo jiite haiñ ki marnā hī nahīñ 
taḳht par baiThe haiñ yuuñ jaise utarnā hī nahīñ 
yuuñ mah-o-anjum kī vaadī meñ uḌe phirte haiñ vo 
ḳhaak ke zarroñ pe jaise paañv dharnā hī nahīñ 
un kā da.avā hai ki sūraj bhī unhī kā hai ġhulām 
shab jo ham par aa.ī hai us ko guzarnā hī nahīñ 
kyā ilaaj us kā agar ho mudda.ā un kā yahī 
ehtimām rañg-o-bū gulshan meñ karnā hī nahīñ 
zulm se haiñ barsar-e-paikār āzādī-pasand 
un pahāḌoñ meñ jahāñ par koī jharnā hī nahīñ 
dil bhī un ke haiñ siyah ḳhūrāk-e-zindāñ kī tarah 
un se apnā ġham bayāñ ab ham ko karnā hī nahīñ 
intihā kar leñ sitam kī log abhī haiñ ḳhvāb meñ 
jaag uTThe jab log to un ko Thaharnā hī nahīñ"
277,"vahī hālāt haiñ faqīroñ ke 
din phire haiñ faqat vazīroñ ke 
apnā halqa hai halqa-e-zanjīr 
aur halqe haiñ sab amīroñ ke 
har bilāval hai des kā maqrūz 
paañv nañge haiñ benazīroñ ke 
vahī ahl-e-vafā kī sūrat-e-hāl 
vaare nyāre haiñ be-zamīroñ ke 
sāzisheñ haiñ vahī ḳhilāf-e-avām 
mashvare haiñ vahī mushīroñ ke 
beḌiyāñ sāmrāj kī haiñ vahī 
vahī din-rāt haiñ asīroñ ke"
278,"vatan ko kuchh nahīñ ḳhatra nizām-e-zar hai ḳhatre meñ 
haqīqat meñ jo rahzan hai vahī rahbar hai ḳhatre meñ 
jo baiThā hai saf-e-mātam bichhā.e marg-e-zulmat par 
vo nauhagar hai ḳhatre meñ vo dānish-var hai ḳhatre meñ 
agar tashvīsh lāhaq hai to sultānoñ ko lāhaq hai 
na terā ghar hai ḳhatre meñ na merā ghar hai ḳhatre meñ 
jahāñ 'iqbāl' bhī nazr-e-ḳhat-e-tansīḳh ho 'jālib' 
vahāñ tujh ko shikāyat hai tirā jauhar hai ḳhatre meñ"
279,"vo dekhne mujhe aanā to chāhtā hogā 
magar zamāne kī bātoñ se Dar gayā hogā 
use thā shauq bahut mujh ko achchhā rakhne kā 
ye shauq auroñ ko shāyad burā lagā hogā 
kabhī na hadd-e-adab se baḌhe the diida o dil 
vo mujh se kis liye kisī baat par ḳhafā hogā 
mujhe gumān hai ye bhī yaqīn kī had tak 
kisī se bhī na vo merī tarah milā hogā 
kabhī kabhī to sitāroñ kī chhāñv meñ vo bhī 
mire ḳhayāl meñ kuchh der jāgtā hogā 
vo us kā saada o ma.asūm vālehāna-pan 
kisī bhī jug meñ koī devtā bhī kyā hogā 
nahīñ vo aayā to 'jālib' gila na kar us kā 
na-jāne kyā use darpesh mas.ala hogā"
280,"ye aur baat terī galī meñ na aa.eñ ham 
lekin ye kyā ki shahr tirā chhoḌ jaa.eñ ham 
muddat huī hai kū-e-butāñ kī taraf ga.e 
āvārgī se dil ko kahāñ tak bachā.eñ ham 
shāyad ba-qaid-e-zīst ye saa.at na aa sake 
tum dāstān-e-shauq suno aur sunā.eñ ham 
be-nūr ho chukī hai bahut shahr kī fazā 
tārīk rāstoñ meñ kahīñ kho na jaa.eñ ham 
us ke baġhair aaj bahut jī udaas hai 
'jālib' chalo kahīñ se use DhūñDh laa.eñ ham"
281,"ye jo shab ke aivānoñ meñ ik halchal ik hashr bapā hai 
ye jo añdherā simaT rahā hai ye jo ujālā phail rahā hai 
ye jo har dukh sahne vaalā dukh kā mudāvā jaan gayā hai 
mazlūmoñ majbūroñ kā ġham ye jo mire sheroñ meñ Dhalā hai 
ye jo mahak gulshan gulshan hai ye jo chamak aalam aalam hai 
marxism hai marxism hai marxism hai marxism hai"
282,"ye soch kar na mā.il-e-fariyād ham hue 
ābād kab hue the ki barbād ham hue 
hotā hai shād-kām yahāñ kaun bā-zamīr 
nāshād ham hue to bahut shaad ham hue 
parvez ke jalāl se Takrā.e ham bhī haiñ 
ye aur baat hai ki na farhād ham hue 
kuchh aaise bhā ga.e hameñ duniyā ke dard-o-ġham 
kū-e-butāñ meñ bhūlī huī yaad ham hue 
'jālib' tamām umr hameñ ye gumāñ rahā 
us zulf ke ḳhayāl se āzād ham hue"
283,"yuuñ vo zulmat se rahā dast-o-garebāñ yaaro 
us se larzāñ the bahut shab ke nigahbāñ yaaro 
us ne har-gām diyā hausla-e-tāza hameñ 
vo na ik pal bhī rahā ham se gurezāñ yaaro 
us ne maanī na kabhī tīrgī-e-shab se shikast 
dil añdheroñ meñ rahā us kā farozāñ yaaro 
us ko har haal meñ jiine kī adā aatī thī 
vo na hālāt se hotā thā pareshāñ yaaro 
us ne bātil se na tā-zīst kiyā samjhauta 
dahr meñ us sā kahāñ sāhab-e-īmāñ yaaro 
us ko thī kashmakash-e-dair-o-haram se nafrat 
us sā hindū na koī us sā musalmāñ yaaro 
us ne sulatānī-e-jamhūr ke naġhme likkhe 
ruuh shāhoñ kī rahī us se pareshāñ yaaro 
apne ash.ār kī sham.oñ se ujālā kar ke 
kar gayā shab kā safar kitnā vo āsāñ yaaro 
us ke gītoñ se zamāne ko sañvāreñ yaaro 
rūh-e-'sāhir' ko agar karnā hai shādāñ yaaro"
284,"zarre hī sahī koh se Takrā to ga.e ham 
dil le ke sar-e-arsa-e-ġham aa to ga.e ham 
ab naam rahe yā na rahe ishq meñ apnā 
rūdād-e-vafā daar pe dohrā to ga.e ham 
kahte the jo ab koī nahīñ jaañ se guzartā 
lo jaañ se guzar kar unheñ jhuTlā to ga.e ham 
jaañ apnī gañvā kar kabhī ghar apnā jalā kar 
dil un kā har ik taur se bahlā to ga.e ham 
kuchh aur hī aalam thā pas-e-chehra-e-yārāñ 
rahtā jo yūñhī raaz use pā to ga.e ham 
ab soch rahe haiñ ki ye mumkin hī nahīñ hai 
phir un se na milne kī qasam khā to ga.e ham 
uTTheñ ki na uTTheñ ye razā un kī hai 'jālib' 
logoñ ko sar-e-dār nazar aa to ga.e ham"
285,"hasrat-e-intizār-e-yār na pūchh 
haa.e vo shiddat-e-intizār na pūchh 
rañg-e-gulshan dam-e-bahār na pūchh 
vahshat-e-qalb-e-be-qarār na pūchh 
sadma-e-andalīb-e-zār na pūchh 
talḳh anjāmi-e-bahār na pūchh 
ġhair par lutf maiñ rahīn-e-sitam 
mujh se ā.īna-e-bazm-e-yār na pūchh 
de diyā dard mujh ko dil ke evaz 
haa.e lutf-e-sitam-shi.ār na pūchh 
phir huī yād-e-mai-kashī taaza 
masti-e-abr-e-nau-bahār na pūchh 
mujh ko dhokā hai tār-e-bistar kā 
nā-tavāni-e-jism-e-yār na pūchh 
maiñ huuñ nā-āshnā-e-vasl hunūz 
mujh se kaif-e-visāl-e-yār na pūchh"
286,"jo be-sabāt ho us sarḳhushī ko kyā kiije 
ye zindagī hai to phir zindagī ko kyā kiije 
rukā jo kaam to dīvāngī hī kaam aa.ī 
na kaam aa.e to farzāngī ko kyā kiije 
ye kyuuñ kaheñ ki hameñ koī rahnumā na milā 
magar sarisht kī āvārgī ko kyā kiije 
kisī ko dekh ke ik mauj lab pe aa to ga.ī 
uThe na dil se to aisī hañsī ko kyā kiije 
hameñ to aap ne soz-e-alam hī baḳhshā thā 
jo nuur ban ga.ī us tīrgī ko kyā kiije 
hamāre hisse kā ik jur.a bhī nahīñ baaqī 
nigāh-e-dost kī mai-ḳhāngī ko kyā kiije 
jahāñ ġharīb ko nān-e-javīñ nahīñ miltī 
vahāñ hakīm ke dars-e-ḳhudī ko kyā kiije 
visāl-e-dost se bhī kam na ho sakī 'rāshid' 
azal se paa.ī huī tishnagī ko kyā kiije"
287,"tire karam se ḳhudā.ī meñ yuuñ to kyā na milā 
magar jo tū na milā ziist kā mazā na milā 
hayāt-e-shauq kī ye garmiyāñ kahāñ hotīñ 
ḳhudā kā shukr hameñ nāla-e-rasā na milā 
azal se fitrat-e-āzād hī thī āvāra 
ye kyuuñ kaheñ ki hameñ koī rahnumā na milā 
ye kā.enāt kisī kā ġhubār-e-rāh sahī 
dalīl-e-rāh jo bantā vo naqsh-e-pā na milā 
ye dil shahīd-e-fareb-nigāh ho na sakā 
vo laakh ham se ba-andāz-e-mahramāna milā 
kanār-e-mauj meñ marnā to ham ko aatā hai 
nishān-e-sāhil-e-ulfat milā milā na milā 
tirī talāsh hī thī māya-e-baqā-e-vajūd 
balā se ham ko sar-e-manzil-e-baqā na milā"
288,"tū āshnā-e-jazba-e-ulfat nahīñ rahā 
dil meñ tire vo zauq-e-mohabbat nahīñ rahā 
phir naġhma-hā-e-qum to fazā meñ haiñ gūñjte 
tū hī harīf-e-zauq-e-samā.at nahīñ rahā 
aa.iiñ kahāñ se aañkh meñ ātish-chikāniyāñ 
dil āshnā-e-soz-e-mohabbat nahīñ rahā 
gul-hā-e-husn-e-yār meñ dāman-kash-e-nazar 
maiñ ab harīs-e-gulshan-e-jannat nahīñ rahā 
shāyad junūñ hai mā.il-e-farzāngī mirā 
maiñ vo nahīñ vo ālam-e-vahshat nahīñ rahā 
mamnūn huuñ maiñ terā bahut marg-e-nā-gahāñ 
maiñ ab asīr-e-gardish-e-qismat nahīñ rahā 
jalva-gah-e-ḳhayāl meñ vo aa ga.e haiñ aaj 
lo maiñ rahīn-e-zahmat-e-ḳhalvat nahīñ rahā 
kyā fā.eda hai dāva-e-ishq-e-husain se 
sar meñ agar vo shauq-e-shahādat nahīñ rahā"
289,"aa.egā koī chal ke ḳhizāñ se bahār meñ 
sadiyāñ guzar ga.ī haiñ isī intizār meñ 
chhiḌte hī sāz-e-bazm meñ koī na thā kahīñ 
vo kaun thā jo bol rahā thā sitār meñ 
ye aur baat hai koī mahke koī chubhe 
gulshan to jitnā gul meñ hai utnā hai ḳhaar meñ 
apnī tarah se duniyā badalne ke vāste 
merā hī ek ghar hai mire iḳhtiyār meñ 
tishna-labī ne ret ko dariyā banā diyā 
paanī kahāñ thā varna kisī reg-zār meñ 
masrūf gorkan ko bhī shāyad pata nahīñ 
vo ḳhud khaḌā huā hai qazā kī qatār meñ"
290,"aaj zarā fursat paa.ī thī aaj use phir yaad kiyā 
band galī ke āḳhirī ghar ko khol ke phir ābād kiyā 
khol ke khiḌkī chāñd hañsā phir chāñd ne donoñ hāthoñ se 
rañg uḌaa.e phuul khilā.e chiḌiyoñ ko āzād kiyā 
baḌe baḌe ġham khaḌe hue the rasta roke rāhoñ meñ 
chhoTī chhoTī ḳhushiyoñ se hī ham ne dil ko shaad kiyā 
baat bahut ma.amūlī sī thī ulajh ga.ī takrāroñ meñ 
ek zarā sī zid ne āḳhir donoñ ko barbād kiyā 
dānāoñ kī baat na maanī kaam aa.ī nādānī hī 
sunā havā ko paḌhā nadī ko mausam ko ustād kiyā"
291,"aanī jaanī har mohabbat hai chalo yuuñ hī sahī 
jab talak hai ḳhūb-sūrat hai chalo yuuñ hī sahī 
ham kahāñ ke devtā haiñ bevafā vo haiñ to kyā 
ghar meñ koī ghar kī zīnat hai chalo yuuñ hī sahī 
vo nahīñ to koī to hogā kahīñ us kī tarah 
jism meñ jab tak harārat hai chalo yuuñ hī sahī 
maile ho jaate haiñ rishte bhī libāsoñ kī tarah 
dostī har din kī mehnat hai chalo yuuñ hī sahī 
bhuul thī apnī farishta aadmī meñ DhūñDnā 
aadmī meñ ādamiyyat hai chalo yuuñ hī sahī 
jaisī honī chāhiye thī vaisī to duniyā nahīñ 
duniyā-dārī bhī zarūrat hai chalo yuuñ hī sahī"
292,"ab ḳhushī hai na koī dard rulāne vaalā 
ham ne apnā liyā har rañg zamāne vaalā 
ek be-chehra sī ummīd hai chehra chehra 
jis taraf dekhiye aane ko hai aane vaalā 
us ko ruḳhsat to kiyā thā mujhe ma.alūm na thā 
saarā ghar le gayā ghar chhoḌ ke jaane vaalā 
duur ke chāñd ko DhūñDo na kisī āñchal meñ 
ye ujālā nahīñ āñgan meñ samāne vaalā 
ik musāfir ke safar jaisī hai sab kī duniyā 
koī jaldī meñ koī der se jaane vaalā"
293,"achchhī nahīñ ye ḳhāmushī shikva karo gila karo 
yuuñ bhī na kar sako to phir ghar meñ ḳhudā ḳhudā karo 
shohrat bhī us ke saath hai daulat bhī us ke haath hai 
ḳhud se bhī vo mile kabhī us ke liye duā karo 
dekho ye shahr hai ajab dil bhī nahīñ hai kam ġhazab 
shaam ko ghar jo aa.uuñ maiñ thoḌā sā saj liyā karo 
dil meñ jise basāo tum chāñd use banāo tum 
vo jo kahe paḌhā karo jo na kahe sunā karo 
merī nashist pe bhī kal aa.egā koī dūsrā 
tum bhī banā ke rāsta mere liye jagah karo"
294,"apnā ġham le ke kahīñ aur na jaayā jaa.e 
ghar meñ bikhrī huī chīzoñ ko sajāyā jaa.e 
jin charāġhoñ ko havāoñ kā koī ḳhauf nahīñ 
un charāġhoñ ko havāoñ se bachāyā jaa.e 
ḳhud-kushī karne kī himmat nahīñ hotī sab meñ 
aur kuchh din abhī auroñ ko satāyā jaa.e 
baaġh meñ jaane ke ādāb huā karte haiñ 
kisī titlī ko na phūloñ se uḌāyā jaa.e 
kyā huā shahr ko kuchh bhī to dikhā.ī de kahīñ 
yuuñ kiyā jaa.e kabhī ḳhud ko rulāyā jaa.e 
ghar se masjid hai bahut duur chalo yuuñ kar leñ 
kisī rote hue bachche ko hañsāyā jaa.e"
295,"apnī marzī se kahāñ apne safar ke ham haiñ 
ruḳh havāoñ kā jidhar kā hai udhar ke ham haiñ 
pahle har chiiz thī apnī magar ab lagtā hai 
apne hī ghar meñ kisī dūsre ghar ke ham haiñ 
vaqt ke saath hai miTī kā safar sadiyoñ se 
kis ko mālūm kahāñ ke haiñ kidhar ke ham haiñ 
chalte rahte haiñ ki chalnā hai musāfir kā nasīb 
sochte rahte haiñ kis rāhguzar ke ham haiñ 
ham vahāñ haiñ jahāñ kuchh bhī nahīñ rasta na dayār 
apne hī kho.e hue shaam o sahar ke ham haiñ 
gintiyoñ meñ hī gine jaate haiñ har daur meñ ham 
har qalamkār kī be-nām ḳhabar ke ham haiñ"
296,"be-nām sā ye dard Thahar kyuuñ nahīñ jaatā 
jo biit gayā hai vo guzar kyuuñ nahīñ jaatā 
sab kuchh to hai kyā DhūñDhtī rahtī haiñ nigāheñ 
kyā baat hai maiñ vaqt pe ghar kyuuñ nahīñ jaatā 
vo ek hī chehra to nahīñ saare jahāñ meñ 
jo duur hai vo dil se utar kyuuñ nahīñ jaatā 
maiñ apnī hī uljhī huī rāhoñ kā tamāsha 
jaate haiñ jidhar sab maiñ udhar kyuuñ nahīñ jaatā 
vo ḳhvāb jo barsoñ se na chehra na badan hai 
vo ḳhvāb havāoñ meñ bikhar kyuuñ nahīñ jaatā"
297,"besan kī sauñdhī roTī par khaTTī chaTnī jaisī maañ 
yaad aatī hai! chaukā bāsan chimTā phuknī jaisī maañ 
baañs kī kharrī khaaT ke uupar har aahaT par kaan dhare 
aadhī soī aadhī jaagī thakī do-pahrī jaisī maañ 
chiḌiyoñ kī chahkār meñ gūñje rādhā mohan alī alī 
murġhe kī āvāz se bajtī ghar kī kunDī jaisī maañ 
biivī beTī bahan paḌosan thoḌī thoḌī sī sab meñ 
din bhar ik rassī ke uupar chaltī naTnī jaisī maañ 
baañT ke apnā chehra māthā āñkheñ jaane kahāñ ga.ī 
phaTe purāne ik album meñ chanchal laḌkī jaisī maañ"
298,"dariyā ho yā pahāḌ ho Takrānā chāhiye 
jab tak na saañs TuuTe jiye jaanā chāhiye 
yuuñ to qadam qadam pe hai dīvār sāmne 
koī na ho to ḳhud se ulajh jaanā chāhiye 
jhuktī huī nazar ho ki simTā huā badan 
har ras-bharī ghaTā ko baras jaanā chāhiye 
chaurāhe baaġh buildingeñ sab shahr to nahīñ 
kuchh aise vaise logoñ se yārānā chāhiye 
apnī talāsh apnī nazar apnā tajraba 
rasta ho chāhe saaf bhaTak jaanā chāhiye 
chup chup makān rāste gum-sum niDhāl vaqt 
is shahr ke liye koī dīvānā chāhiye 
bijlī kā qumquma na ho kaalā dhuāñ to ho 
ye bhī agar nahīñ ho to bujh jaanā chāhiye"
299,"dekhā huā sā kuchh hai to sochā huā sā kuchh 
har vaqt mere saath hai uljhā huā sā kuchh 
hotā hai yuuñ bhī rāsta khultā nahīñ kahīñ 
jañgal sā phail jaatā hai khoyā huā sā kuchh 
sāhil kī giilī ret par bachchoñ ke khel sā 
har lamha mujh meñ bantā bikhartā huā sā kuchh 
fursat ne aaj ghar ko sajāyā kuchh is tarah 
har shai se muskurātā hai rotā huā sā kuchh 
dhundlī sī ek yaad kisī qabr kā diyā 
aur mere ās-pās chamaktā huā sā kuchh"
300,"dhuup meñ niklo ghaTāoñ meñ nahā kar dekho 
zindagī kyā hai kitāboñ ko haTā kar dekho 
sirf āñkhoñ se hī duniyā nahīñ dekhī jaatī 
dil kī dhaḌkan ko bhī bīnā.ī banā kar dekho 
pattharoñ meñ bhī zabāñ hotī hai dil hote haiñ 
apne ghar ke dar-o-dīvār sajā kar dekho 
vo sitāra hai chamakne do yūñhī āñkhoñ meñ 
kyā zarūrī hai use jism banā kar dekho 
fāsla nazroñ kā dhoka bhī to ho saktā hai 
vo mile yā na mile haath baḌhā kar dekho"
301,"dil meñ na ho jur.at to mohabbat nahīñ miltī 
ḳhairāt meñ itnī baḌī daulat nahīñ miltī 
kuchh log yūñhī shahr meñ ham se bhī ḳhafā haiñ 
har ek se apnī bhī tabī.at nahīñ miltī 
dekhā hai jise maiñ ne koī aur thā shāyad 
vo kaun thā jis se tirī sūrat nahīñ miltī 
hañste hue chehroñ se hai bāzār kī zīnat 
rone kī yahāñ vaise bhī fursat nahīñ miltī 
niklā karo ye sham.a liye ghar se bhī bāhar 
kamre meñ sajāne ko musībat nahīñ miltī"
302,"din salīqe se ugā raat Thikāne se rahī 
dostī apnī bhī kuchh roz zamāne se rahī 
chand lamhoñ ko hī bantī haiñ musavvir āñkheñ 
zindagī roz to tasvīr banāne se rahī 
is añdhere meñ to Thokar hī ujālā degī 
raat jañgal meñ koī sham.a jalāne se rahī 
fāsla chāñd banā detā hai har patthar ko 
duur kī raushnī nazdīk to aane se rahī 
shahr meñ sab ko kahāñ miltī hai rone kī jagah 
apnī izzat bhī yahāñ hañsne hañsāne se rahī"
303,"do chaar gaam raah ko hamvār dekhnā 
phir har qadam pe ik na.ī dīvār dekhnā 
āñkhoñ kī raushnī se hai har sañg ā.īna 
har aa.ine meñ ḳhud ko gunahgār dekhnā 
har aadmī meñ hote haiñ das biis aadmī 
jis ko bhī dekhnā ho ka.ī baar dekhnā 
maidāñ kī haar jiit to qismat kī baat hai 
TuuTī hai kis ke haath meñ talvār dekhnā 
dariyā ke is kināre sitāre bhī phuul bhī 
dariyā chaḌhā huā ho to us paar dekhnā 
achchhī nahīñ hai shahr ke rastoñ se dostī 
āñgan meñ phail jaa.e na bāzār dekhnā"
304,"duniyā jise kahte haiñ jaadū kā khilaunā hai 
mil jaa.e to miTTī hai kho jaa.e to sonā hai 
achchhā sā koī mausam tanhā sā koī aalam 
har vaqt kā ronā to be-kār kā ronā hai 
barsāt kā bādal to dīvāna hai kyā jaane 
kis raah se bachnā hai kis chhat ko bhigonā hai 
ye vaqt jo terā hai ye vaqt jo merā hai 
har gaam pe pahrā hai phir bhī ise khonā hai 
ġham ho ki ḳhushī donoñ kuchh duur ke sāthī haiñ 
phir rasta hī rasta hai hañsnā hai na ronā hai 
āvāra-mizājī ne phailā diyā āñgan ko 
ākāsh kī chādar hai dhartī kā bichhaunā hai"
305,"ek hī dhartī ham sab kā ghar jitnā terā utnā merā 
dukh sukh kā ye jantar-mantar jitnā terā utnā merā 
gehūñ chāval bāñTne vaale jhūTā tauleñ to kyā boleñ 
yuuñ to sab kuchh andar bāhar jitnā terā utnā merā 
har jīvan kī vahī virāsat aañsū sapnā chāhat mehnat 
sāñsoñ kā har bojh barābar jitnā terā utnā merā 
sāñseñ jitnī maujeñ utnī sab kī apnī apnī gintī 
sadiyoñ kā itihās samundar jitnā terā utnā merā 
ḳhushiyoñ ke baTvāre tak hī ūñche nīche aage pīchhe 
duniyā ke miT jaane kā Dar jitnā terā utnā merā"
306,"garaj-baras pyāsī dhartī par phir paanī de maulā 
chiḌiyoñ ko daane bachchoñ ko guḌ-dhānī de maulā 
do aur do kā joḌ hamesha chaar kahāñ hotā hai 
soch samajh vāloñ ko thoḌī nādānī de maulā 
phir raushan kar zahr kā pyāla chamkā na.ī salībeñ 
jhūToñ kī duniyā meñ sach ko tābānī de maulā 
phir mūrat se bāhar aa kar chāroñ or bikhar jā 
phir mandir ko koī 'mīrā' dīvānī de maulā 
tere hote koī kis kī jaan kā dushman kyuuñ ho 
jiine vāloñ ko marne kī āsānī de maulā"
307,"ghar se nikle to ho sochā bhī kidhar jāoge 
har taraf tez havā.eñ haiñ bikhar jāoge 
itnā āsāñ nahīñ lafzoñ pe bharosā karnā 
ghar kī dahlīz pukāregī jidhar jāoge 
shaam hote hī simaT jā.eñge saare raste 
bahte dariyā se jahāñ hoge Thahar jāoge 
har na.e shahr meñ kuchh rāteñ kaḌī hotī haiñ 
chhat se dīvāreñ judā hoñgī to Dar jāoge 
pahle har chiiz nazar aa.egī be-ma.anī sī 
aur phir apnī hī nazroñ se utar jāoge"
308,"girjā meñ mandiroñ meñ azānoñ meñ baT gayā 
hote hī sub.h aadmī ḳhānoñ meñ baT gayā 
ik ishq naam kā jo parinda ḳhalā meñ thā 
utrā jo shahr meñ to dukānoñ meñ baT gayā 
pahle talāshā khet phir dariyā kī khoj kī 
baaqī kā vaqt gehūñ ke dānoñ meñ baT gayā 
jab tak thā āsmān meñ sūraj sabhī kā thā 
phir yuuñ huā vo chand makānoñ meñ baT gayā 
haiñ taak meñ shikārī nishāna haiñ bastiyāñ 
aalam tamām chand machānoñ meñ baT gayā 
ḳhabroñ ne kī musavvarī ḳhabreñ ġhazal banīñ 
zinda lahū to tiir kamānoñ meñ baT gayā"
309,"har ek baat ko chup-chāp kyuuñ sunā jaa.e 
kabhī to hausla kar ke nahīñ kahā jaa.e 
tumhārā ghar bhī isī shahr ke hisār meñ hai 
lagī hai aag kahāñ kyuuñ pata kiyā jaa.e 
judā hai hiir se rāñjhā ka.ī zamānoñ se 
na.e sire se kahānī ko phir likhā jaa.e 
kahā gayā hai sitāroñ ko chhūnā mushkil hai 
ye kitnā sach hai kabhī tajraba kiyā jaa.e 
kitābeñ yuuñ to bahut sī haiñ mere baare meñ 
kabhī akele meñ ḳhud ko bhī paḌh liyā jaa.e"
310,"har ek ghar meñ diyā bhī jale anaaj bhī ho 
agar na ho kahīñ aisā to ehtijāj bhī ho 
rahegī va.adoñ meñ kab tak asiir ḳhush-hālī 
har ek baar hī kal kyuuñ kabhī to aaj bhī ho 
na karte shor-sharāba to aur kyā karte 
tumhāre shahr meñ kuchh aur kām-kāj bhī ho 
hukūmatoñ ko badalnā to kuchh muhāl nahīñ 
hukūmateñ jo badaltā hai vo samāj bhī ho 
badal rahe haiñ ka.ī aadmī darindoñ meñ 
maraz purānā hai is kā nayā ilaaj bhī ho 
akele ġham se na.ī shā.irī nahīñ hotī 
zabān-e-'mīr' meñ 'ġhālib' kā imtizāj bhī ho"
311,"har ghaḌī ḳhud se ulajhnā hai muqaddar merā 
maiñ hī kashtī huuñ mujhī meñ hai samundar merā 
kis se pūchhūñ ki kahāñ gum huuñ ka.ī barsoñ se 
har jagah DhūñDhtā phirtā hai mujhe ghar merā 
ek se ho ga.e mausamoñ ke chehre saare 
merī āñkhoñ se kahīñ kho gayā manzar merā 
muddateñ biit ga.iiñ ḳhvāb suhānā dekhe 
jāgtā rahtā hai har niiñd meñ bistar merā 
aa.ina dekh ke niklā thā maiñ ghar se bāhar 
aaj tak haath meñ mahfūz hai patthar merā"
312,"har taraf har jagah be-shumār aadmī 
phir bhī tanhā.iyoñ kā shikār aadmī 
sub.h se shaam tak bojh Dhotā huā 
apnī hī laash kā ḳhud mazār aadmī 
har taraf bhāgte dauḌte rāste 
har taraf aadmī kā shikār aadmī 
roz jiitā huā roz martā huā 
har na.e din nayā intizār aadmī 
ghar kī dahlīz se gehūñ ke khet tak 
chaltā phirtā koī kārobār aadmī 
zindagī kā muqaddar safar-dar-safar 
āḳhirī saañs tak be-qarār aadmī"
313,"hosh vāloñ ko ḳhabar kyā be-ḳhudī kyā chiiz hai 
ishq kiije phir samjhiye zindagī kyā chiiz hai 
un se nazreñ kyā milīñ raushan fazā.eñ ho ga.iiñ 
aaj jaanā pyaar kī jādūgarī kyā chiiz hai 
bikhrī zulfoñ ne sikhā.ī mausamoñ ko shā.irī 
jhuktī āñkhoñ ne batāyā mai-kashī kyā chiiz hai 
ham laboñ se kah na paa.e un se hāl-e-dil kabhī 
aur vo samjhe nahīñ ye ḳhāmoshī kyā chiiz hai"
314,"insān meñ haivān yahāñ bhī hai vahāñ bhī 
allāh nigahbān yahāñ bhī hai vahāñ bhī 
ḳhūñ-ḳhvār darindoñ ke faqat naam alag haiñ 
har shahr bayābān yahāñ bhī hai vahāñ bhī 
hindū bhī sukūñ se hai musalmāñ bhī sukūñ se 
insān pareshān yahāñ bhī hai vahāñ bhī 
rahmān kī rahmat ho ki bhagvān kī mūrat 
har khel kā maidān yahāñ bhī hai vahāñ bhī 
uThtā hai dil-o-jāñ se dhuāñ donoñ taraf hī 
ye 'mīr' kā dīvān yahāñ bhī hai vahāñ bhī"
315,"jab se qarīb ho ke chale zindagī se ham 
ḳhud apne aa.ine ko lage ajnabī se ham 
kuchh duur chal ke rāste sab ek se lage 
milne ga.e kisī se mil aa.e kisī se ham 
achchhe bure ke farq ne bastī ujaaḌ dī 
majbūr ho ke milne lage har kisī se ham 
shā.ista mahfiloñ kī fazāoñ meñ zahr thā 
zinda bache haiñ zehn kī āvārgī se ham 
achchhī bhalī thī duniyā guzāre ke vāste 
uljhe hue haiñ apnī hī ḳhud-āgahī se ham 
jañgal meñ duur tak koī dushman na koī dost 
mānūs ho chale haiñ magar bamba.ī se ham"
316,"jise dekhte hī ḳhumārī lage 
use umr saarī hamārī lage 
ujālā sā hai us ke chāroñ taraf 
vo nāzuk badan paañv bhārī lage 
vo sasurāl se aa.ī hai mā.ike 
use jitnā dekho vo pyārī lage 
hasīn sūrateñ aur bhī haiñ magar 
vo sab saikaḌoñ meñ hazārī lage 
chalo is tarah se sajā.eñ use 
ye duniyā hamārī tumhārī lage 
use dekhnā sher-goī kā fan 
use sochnā dīn-dārī lage"
317,"jo ho ik baar vo har baar ho aisā nahīñ hotā 
hamesha ek hī se pyaar ho aisā nahīñ hotā 
har ik kashtī kā apnā tajraba hotā hai dariyā meñ 
safar meñ roz hī mañjdhār ho aisā nahīñ hotā 
kahānī meñ to kirdāroñ ko jo chāhe banā diije 
haqīqat bhī kahānī-kār ho aisā nahīñ hotā 
kahīñ to koī hogā jis ko apnī bhī zarūrat ho 
har ik baazī meñ dil kī haar ho aisā nahīñ hotā 
sikhā detī haiñ chalnā Thokareñ bhī rāhgīroñ ko 
koī rasta sadā dushvār ho aisā nahīñ hotā"
318,"kabhī kabhī yuuñ bhī ham ne apne jī ko bahlāyā hai 
jin bātoñ ko ḳhud nahīñ samjhe auroñ ko samjhāyā hai 
ham se pūchho izzat vāloñ kī izzat kā haal kabhī 
ham ne bhī ik shahr meñ rah kar thoḌā naam kamāyā hai 
us ko bhūle barsoñ guzre lekin aaj na jaane kyuuñ 
āñgan meñ hañste bachchoñ ko be-kāran dhamkāyā hai 
us bastī se chhuT kar yuuñ to har chehre ko yaad kiyā 
jis se thoḌī sī an-ban thī vo aksar yaad aayā hai 
koī milā to haath milāyā kahīñ ga.e to bāteñ kiiñ 
ghar se bāhar jab bhī nikle din bhar bojh uThāyā hai"
319,"kabhī kisī ko mukammal jahāñ nahīñ miltā 
kahīñ zamīn kahīñ āsmāñ nahīñ miltā 
tamām shahr meñ aisā nahīñ ḳhulūs na ho 
jahāñ umiid ho is kī vahāñ nahīñ miltā 
kahāñ charāġh jalā.eñ kahāñ gulāb rakheñ 
chhateñ to miltī haiñ lekin makāñ nahīñ miltā 
ye kyā azaab hai sab apne aap meñ gum haiñ 
zabāñ milī hai magar ham-zabāñ nahīñ miltā 
charāġh jalte hī bīnā.ī bujhne lagtī hai 
ḳhud apne ghar meñ hī ghar kā nishāñ nahīñ miltā"
320,"kaTh-putlī hai yā jīvan hai jiite jaao socho mat 
soch se hī saarī uljhan hai jiite jaao socho mat 
likhā huā kirdār kahānī meñ hī chaltā phirtā hai 
kabhī hai duurī kabhī milan hai jiite jaao socho mat 
naach sako to nācho jab thak jaao to ārām karo 
TeḌhā kyuuñ ghar kā āñgan hai jiite jaao socho mat 
har maz.hab kā ek hī kahnā jaisā mālik rakkhe rahnā 
jab tak sāñsoñ kā bandhan hai jiite jaao socho mat 
ghuum rahe haiñ bāzāroñ meñ sarmāyoñ ke ātish-dān 
kis bhaTTī meñ kaun īñdhan hai jiite jaao socho mat"
321,"koī hindū koī muslim koī īsā.ī hai 
sab ne insān na banñe kī qasam khaa.ī hai 
itnī ḳhūñ-ḳhār na thiiñ pahle ibādat-gāheñ 
ye aqīde haiñ ki insān kī tanhā.ī hai 
tiin chauthā.ī se zaa.id haiñ jo ābādī meñ 
un ke hī vāste har bhuuk hai mahñgā.ī hai 
dekhe kab talak baaqī rahe saj-dhaj us kī 
aaj jis chehra se tasvīr utarvā.ī hai 
ab nazar aatā nahīñ kuchh bhī dukānoñ ke sivā 
ab na bādal haiñ na chiḌiyāñ haiñ na purvā.ī hai"
322,"koshish ke bāvajūd ye ilzām rah gayā 
har kaam meñ hamesha koī kaam rah gayā 
chhoTī thī umr aur fasāna tavīl thā 
āġhāz hī likhā gayā anjām rah gayā 
uTh uTh ke masjidoñ se namāzī chale ga.e 
dahshat-garoñ ke haath meñ islām rah gayā 
us kā qusūr ye thā bahut sochtā thā vo 
vo kāmyāb ho ke bhī nākām rah gayā 
ab kyā batā.eñ kaun thā kyā thā vo ek shaḳhs 
gintī ke chaar harfoñ kā jo naam rah gayā"
323,"kuchh bhī bachā na kahne ko har baat ho ga.ī 
aao kahīñ sharāb piyeñ raat ho ga.ī 
phir yuuñ huā ki vaqt kā pāñsa palaT gayā 
ummīd jiit kī thī magar maat ho ga.ī 
sūraj ko choñch meñ liye murġhā khaḌā rahā 
khiḌkī ke parde khīñch diye raat ho ga.ī 
vo aadmī thā kitnā bhalā kitnā pur-ḳhulūs 
us se bhī aaj liije mulāqāt ho ga.ī 
raste meñ vo milā thā maiñ bach kar guzar gayā 
us kī phaTī qamīs mire saath ho ga.ī 
naqsha uThā ke koī nayā shahr DhūñDhiye 
is shahr meñ to sab se mulāqāt ho ga.ī"
324,"kuchh tabī.at hī milī thī aisī chain se jiine kī sūrat na huī 
jis ko chāhā use apnā na sake jo milā us se mohabbat na huī 
jis se jab tak mile dil hī se mile dil jo badlā to fasāna badlā 
rasm-e-duniyā ko nibhāne ke liye ham se rishtoñ kī tijārat na huī 
duur se thā vo ka.ī chehroñ meñ paas se koī bhī vaisā na lagā 
bevafā.ī bhī usī kā thā chalan phir kisī se ye shikāyat na huī 
chhoḌ kar ghar ko kahīñ jaane se ghar meñ rahne kī ibādat thī baḌī 
jhuuT mash.hūr huā raajā kā sach kī sansār meñ shohrat na huī 
vaqt rūThā rahā bachche kī tarah raah meñ koī khilaunā na milā 
dostī kī to nibhā.ī na ga.ī dushmanī meñ bhī adāvat na huī"
325,"maiñ apne iḳhtiyār meñ huuñ bhī nahīñ bhī huuñ 
duniyā ke kārobār meñ huuñ bhī nahīñ bhī huuñ 
terī hī justujū meñ lagā hai kabhī kabhī 
maiñ tere intizār meñ huuñ bhī nahīñ bhī huuñ 
fihrist marne vāloñ kī qātil ke paas hai 
maiñ apne hī mazār meñ huuñ bhī nahīñ bhī huuñ 
auroñ ke saath aisā koī mas.ala nahīñ 
ik maiñ hī is dayār meñ huuñ bhī nahīñ bhī huuñ 
mujh se hī hai har ek siyāsat kā e'tibār 
phir bhī kisī shumār meñ huuñ bhī nahīñ bhī huuñ"
326,"man bai-rāgī tan anūrāgī qadam qadam dushvārī hai 
jīvan jiinā sahl na jaano bahut baḌī fankārī hai 
auroñ jaise ho kar bhī ham bā-izzat haiñ bastī meñ 
kuchh logoñ kā sīdhā-pan hai kuchh apnī ayyārī hai 
jab jab mausam jhūmā ham ne kapḌe phāḌe shor kiyā 
har mausam shā.ista rahnā korī duniyā-dārī hai 
aib nahīñ hai is meñ koī lāl-parī na phūl-kalī 
ye mat pūchho vo achchhā hai yā achchhī nādārī hai 
jo chehra dekhā vo toḌā nagar nagar vīrān kiye 
pahle auroñ se nā-ḳhush the ab ḳhud se be-zārī hai"
327,"mohabbat meñ vafādārī se bachiye 
jahāñ tak ho adākārī se bachiye 
har ik sūrat bhalī lagtī hai kuchh din 
lahū kī sho.abada-kārī se bachiye 
sharāfat ādamiyat dard-mandī 
baḌe shahroñ meñ bīmārī se bachiye 
zarūrī kyā har ik mahfil meñ baiTheñ 
takalluf kī ravā-dārī se bachiye 
binā pairoñ ke sar chalte nahīñ haiñ 
buzurgoñ kī samajhdārī se bachiye"
328,"muñh kī baat sune har koī dil ke dard ko jaane kaun 
āvāzoñ ke bāzāroñ meñ ḳhāmoshī pahchāne kaun 
sadiyoñ sadiyoñ vahī tamāsha rasta rasta lambī khoj 
lekin jab ham mil jaate haiñ kho jaatā hai jaane kaun 
vo merī parchhā.īñ hai yā maiñ us kā ā.īna huuñ 
mere hī ghar meñ rahtā hai mujh jaisā hī jaane kaun 
jaane kyā kyā bol rahā thā sarhad pyaar kitābeñ ḳhuun 
kal merī nīndoñ meñ chhup kar jaag rahā thā jaane kaun 
kiran kiran alsātā sūraj palak palak khultī nīndeñ 
dhīme dhīme bikhar rahā hai zarra zarra jaane kaun"
329,"muTThī bhar logoñ ke hāthoñ meñ lākhoñ kī taqdīreñ haiñ 
judā judā haiñ dharm ilāqe ek sī lekin zanjīreñ haiñ 
aaj aur kal kī baat nahīñ hai sadiyoñ kī tārīḳh yahī hai 
har āñgan meñ ḳhvāb haiñ lekin chand gharoñ meñ ta.abīreñ haiñ 
jab bhī koī taḳht sajā hai merā terā ḳhuun bahā hai 
darbāroñ kī shān-o-shaukat maidānoñ kī shamshīreñ haiñ 
har jañgal kī ek kahānī vo hī bheñT vahī qurbānī 
gūñgī bahrī saarī bheḌeñ charvāhoñ kī jāgīreñ haiñ"
330,"na jaane kaun sā manzar nazar meñ rahtā hai 
tamām umr musāfir safar meñ rahtā hai 
laḌā.ī dekhe hue dushmanoñ se mumkin hai 
magar vo ḳhauf jo dīvār-o-dar meñ rahtā hai 
ḳhudā to mālik-o-muḳhtār hai kahīñ bhī rahe 
kabhī bashar meñ kabhī jānvar meñ rahtā hai 
ajiib daur hai ye tai-shuda nahīñ kuchh bhī 
na chāñd shab meñ na sūraj sahar meñ rahtā hai 
jo milnā chāho to mujh se milo kahīñ bāhar 
vo koī aur hai jo mere ghar meñ rahtā hai 
badalnā chāho to duniyā badal bhī saktī hai 
ajab futūr sā har vaqt sar meñ rahtā hai"
331,"nazdīkiyoñ meñ duur kā manzar talāsh kar 
jo haath meñ nahīñ hai vo patthar talāsh kar 
sūraj ke ird-gird bhaTakne se fā.eda 
dariyā huā hai gum to samundar talāsh kar 
tārīḳh meñ mahl bhī hai hākim bhī taḳht bhī 
gumnām jo hue haiñ vo lashkar talāsh kar 
rahtā nahīñ hai kuchh bhī yahāñ ek sā sadā 
darvāza ghar kā khol ke phir ghar talāsh kar 
koshish bhī kar umiid bhī rakh rāsta bhī chun 
phir is ke ba.ad thoḌā muqaddar talāsh kar"
332,"raat ke ba.ad na.e din kī sahar aa.egī 
din nahīñ badlegā tārīḳh badal jā.egī 
hañste hañste kabhī thak jaao to chhup ke ro lo 
ye hañsī bhiig ke kuchh aur chamak jā.egī 
jagmagātī huī saḌkoñ pe akele na phiro 
shaam aa.egī kisī moḌ pe Das jā.egī 
aur kuchh der yūñhī jañg siyāsat maz.hab 
aur thak jaao abhī niiñd kahāñ aa.egī 
merī ġhurbat ko sharāfat kā abhī naam na de 
vaqt badlā to tirī raa.e badal jā.egī 
vaqt nadiyoñ ko uchhāle ki uḌaa.e parbat 
umr kā kaam guzarnā hai guzar jā.egī"
333,"safar meñ dhuup to hogī jo chal sako to chalo 
sabhī haiñ bhiiḌ meñ tum bhī nikal sako to chalo 
kisī ke vāste rāheñ kahāñ badaltī haiñ 
tum apne aap ko ḳhud hī badal sako to chalo 
yahāñ kisī ko koī rāsta nahīñ detā 
mujhe girā ke agar tum sambhal sako to chalo 
kahīñ nahīñ koī sūraj dhuāñ dhuāñ hai fazā 
ḳhud apne aap se bāhar nikal sako to chalo 
yahī hai zindagī kuchh ḳhvāb chand ummīdeñ 
inhīñ khilaunoñ se tum bhī bahal sako to chalo"
334,"tanhā tanhā dukh jheleñge mahfil mahfil gā.eñge 
jab tak aañsū paas raheñge tab tak giit sunā.eñge 
tum jo socho vo tum jaano ham to apnī kahte haiñ 
der na karnā ghar aane meñ varna ghar kho jā.eñge 
bachchoñ ke chhoTe hāthoñ ko chāñd sitāre chhūne do 
chaar kitābeñ paḌh kar ye bhī ham jaise ho jā.eñge 
achchhī sūrat vaale saare patthar-dil hoñ mumkin hai 
ham to us din raa.e deñge jis din dhokā khā.eñge 
kin rāhoñ se safar hai āsāñ kaun sā rasta mushkil hai 
ham bhī jab thak kar baiTheñge auroñ ko samjhā.eñge"
335,"us ke dushman haiñ bahut aadmī achchhā hogā 
vo bhī merī hī tarah shahr meñ tanhā hogā 
itnā sach bol ki hoñToñ kā tabassum na bujhe 
raushnī ḳhatm na kar aage añdherā hogā 
pyaas jis nahr se Takrā.ī vo banjar niklī 
jis ko pīchhe kahīñ chhoḌ aa.e vo dariyā hogā 
mire baare meñ koī raa.e to hogī us kī 
us ne mujh ko bhī kabhī toḌ ke dekhā hogā 
ek mahfil meñ ka.ī mahfileñ hotī haiñ sharīk 
jis ko bhī paas se dekhoge akelā hogā"
336,"us ko kho dene kā ehsās to kam baaqī hai 
jo huā vo na huā hotā ye ġham baaqī hai 
ab na vo chhat hai na vo ziina na añgūr kī bel 
sirf ik us ko bhulāne kī qasam baaqī hai 
maiñ ne pūchhā thā sabab peḌ ke gir jaane kā 
uTh ke maalī ne kahā us kī qalam baaqī hai 
jañg ke faisle maidāñ meñ kahāñ hote haiñ 
jab talak hāfize baaqī haiñ alam baaqī hai 
thak ke girtā hai hiran sirf shikārī ke liye 
jism ghāyal hai magar āñkhoñ meñ ram baaqī hai"
337,"yaqīn chāñd pe sūraj meñ e'tibār bhī rakh 
magar nigāh meñ thoḌā sā intizār bhī rakh 
ḳhudā ke haath meñ mat sauñp saare kāmoñ ko 
badalte vaqt pe kuchh apnā iḳhtiyār bhī rakh 
ye hī lahū hai shahādat ye hī lahū paanī 
ḳhizāñ nasīb sahī zehn meñ bahār bhī rakh 
gharoñ ke tāqoñ meñ gul-daste yuuñ nahīñ sajte 
jahāñ haiñ phuul vahīñ ās-pās ḳhaar bhī rakh 
pahāḌ gūñjeñ nadī gaa.e ye zarūrī hai 
safar kahīñ kā ho dil meñ kisī kā pyaar bhī rakh"
338,"ye kaisī kashmakash hai zindagī meñ 
kisī ko DhūñDte haiñ ham kisī meñ 
jo kho jaatā hai mil kar zindagī meñ 
ġhazal hai naam us kā shā.erī meñ 
nikal aate haiñ aañsū hañste hañste 
ye kis ġham kī kasak hai har ḳhushī meñ 
kahīñ chehra kahīñ āñkheñ kahīñ lab 
hamesha ek miltā hai ka.ī meñ 
chamaktī hai añdheroñ meñ ḳhamoshī 
sitāre TūTte haiñ raat hī meñ 
sulagtī ret meñ paanī kahāñ thā 
koī bādal chhupā thā tishnagī meñ 
bahut mushkil hai banjāra-mizājī 
salīqa chāhiye āvārgī meñ"
339,"aa gayā phir ramazāñ kyā hogā 
haa.e ai pīr-e-muġhāñ kyā hogā 
bāġh-e-jannat meñ samāñ kyā hogā 
tū nahīñ jab to vahāñ kyā hogā 
ḳhush vo hotā hai mire nāloñ se 
aur andāz-e-fuġhāñ kyā hogā 
duur kī raah hai sāmāñ haiñ baḌe 
itnī mohlat hai kahāñ kyā hogā 
dekh lo rañg-e-parīdañ ko mire 
dil jalegā to dhuāñ kyā hogā 
hogā bas ek nigah meñ jo tamām 
vo ba-hasrat nigarāñ kyā hogā 
ham ne maanā ki milā mulk-e-jahāñ 
na rahe ham to jahāñ kyā hogā 
mar ke jab ḳhaak meñ milnā Thahrā 
phir ye turbat kā nishāñ kyā hogā 
jis tarah dil huā TukḌe az-ḳhud 
chaak is tarah katāñ kyā hogā 
yā tirā zikr hai yā naam tirā 
aur phir vird-e-zabāñ kyā hogā 
ishq se baaz na aanā 'haidar' 
raaz hone de ayaañ kyā hogā"
340,"aa ke mujh tak kashtī-e-mai sāqiyā ulTī phirī 
aaj kyā naddī bahī ulTī havā ulTī phirī 
aate aate lab par āh-e-nā-rasā ulTī phirī 
vo bhī merā hī dabāne ko galā ulTī phirī 
muḌ ke dekhā us ne aur vaar abruoñ kā chal gayā 
ik chhurī sīdhī phirī aur ik zarā ulTī phirī 
lā sakā nazzāra-e-ruḳhsār-e-raushan kī na taab 
jā ke ā.īne pe chehre kī ziyā ulTī phirī 
rāst-bāzoñ hī ko piisā āsmāñ ne raat din 
vā-e-qismat jab phirī ye āsiyā ulTī phirī 
jo baḌā bol ek din bole the pesh aayā vahī 
gumbad-e-gardūñ se Takrā kar sadā ulTī phirī 
rizq khā kar ġhair kī qismat kā zambūr-e-asal 
tū ne dekhā halq tak jā kar ġhizā ulTī phirī 
tū satā.ish-gar hai us kā jo hai terā mad.h-ḳhvāñ 
ye to ai mushfiq zamīr-e-marhabā ulTī phirī 
jis par aa.ī thī tabī.at kī usī ne kuchh na qadr 
jins-e-dil mānind-e-jins-e-nāravā ulTī phirī 
yā to kushī Dūbtī thī yā chalī sāhil se duur 
vaa.e nākāmī phirī bhī to havā ulTī phirī 
girne vaalā hai kisī dushman pe kyā tīr-e-shahāb 
āsmāñ tak jā ke kyuuñ āh-e-rasā ulTī phirī 
jī gayā maiñ us ke aa jaane se dushman mar gayā 
dekh kar iisā ko bālīñ par qazā ulTī phirī 
mar gayā be-maut maiñ āḳhir ajal bhī duur hai 
kūcha-e-qātil kā batlā kar patā ulTī phirī 
hijr kī shab mujh ko ulTī saañs lete dekh kar 
ek hī dam meñ vahāñ jā kar sabā ulTī phirī 
hai mirā vīrāna-e-ġham 'nazm' aisā haul-nāk 
mauj-e-sail aa.ī to le kar boriyā ulTī phirī"
341,"abas hai nāz-e-istiġhnā pe kal kī kyā ḳhabar kyā ho 
ḳhudā ma.alūm ye sāmān kyā ho jaa.e sar kyā ho 
ye āh-e-be-asar kyā ho ye naḳhl-e-be-samar kyā ho 
na ho jab dard hī yā-rab to dil kyā ho jigar kyā ho 
jahāñ insān kho jaatā ho ḳhud phir us kī mahfil meñ 
rasā.ī kis tarah ho daḳhl kyūñkar ho guzar kyā ho 
na pūchhūñgā maiñ ye bhī jaam meñ hai zahr yā amrit 
tumhāre haath se andesha-e-naf-o-zarar kyā ho 
muravvat se ho begāna vafā se duur ho kosoñ 
ye sach hai nāznīñ ho ḳhūbsūrat ho magar kyā ho 
shagūfe dekh kar muTThī meñ zar ko muskurāte haiñ 
ki jab umr is qadar kotāh rakhte haiñ to zar kyā ho 
rahā kartī hai ye hairat mujhe zuhd-e-riyā.ī par 
ḳhudā se jo nahīñ Dartā use bande kā Dar kyā ho 
kahā maiñ ne ki 'nazm'-e-mubtalā martā hai hasrat meñ 
kahā us ne agar mar jaa.e to merā zarar kyā ho 
kahā maiñ ne ki hai soz-e-jigar aur uff nahīñ kartā 
kahā is kī ijāzat hī nahīñ phir nauhagar kyā ho 
kahā maiñ ne ki de us ko ijāzat aah karne kī 
kahā us ne bhaḌak uTThe agar soz-e-jigar kyā ho 
kahā maiñ ne ki aañsū aañkh kā lekin nahīñ thamtā 
kahā āñkheñ koī talvoñ se mal Daale agar kyā ho 
kahā maiñ ne qadam bhar par hai vo sūrat dikhā aao 
kahā muñh pher kar itnā kisī ko dard-e-sar kyā ho 
kahā maiñ ne asar mutlaq nahīñ kyā sañg-dil hai tū 
kahā jab dil ho patthar kā to patthar par asar kyā ho 
kahā maiñ ne jo mar jaa.e to kyā ho soch tū dil meñ 
kahā nā-āqibat-andesh ne kuchh soch kar kyā ho 
kahā maiñ ne ḳhabar bhī hai ki dī jaañ us ne ghuT ghaT kar 
kahā mar jaa.e chupke se to phir mujh ko ḳhabar kyā ho"
342,"bid.at masnūn ho ga.ī hai 
ummat mat.ūn ho ga.ī hai 
kyā kahnā tirī duā kā zāhid 
gardūñ kā sutūn ho ga.ī hai 
rahne do ajal jo ghaat meñ hai 
mujh par maftūn ho ga.ī hai 
hasrat ko ġhubār-e-dil meñ DhūñDo 
zinda madfūn ho ga.ī hai 
vahshat kā thā naam avval avval 
ab to vo junūn ho ga.ī hai 
vaa.iz ne burī nazar se dekhā 
mai shīshe meñ ḳhuun ho ga.ī hai 
aariz ke qarīn gulāb kā phuul 
ham-rañg kī duun ho ga.ī hai 
banda huuñ tirā zabān-e-shīrīñ 
duniyā mamnūn ho ga.ī hai 
'haidar' shab-e-ġham meñ marg-e-nāgāh 
shādī kā shugūn ho ga.ī hai"
343,"ehsān le na himmat-e-mardāna chhoḌ kar 
rasta bhī chal tū sabza-e-begāna chhoḌ kar 
marne ke ba.ad phir nahīñ koī sharīk-e-hāl 
jaatā hai sham-e-kushta ko parvāna chhoḌ kar 
hoñToñ pe aaj tak haiñ shab-e-aish ke maze 
saaqī kā lab liyā lab-e-paimāna chhoḌ kar 
af.ī nahīñ khulī huī zulfoñ kā aks hai 
jaate kahāñ ho ā.īna o shāna chhoḌ kar 
tūl-e-amal pe dil na lagānā ki ahl-e-bazm 
jā.eñge nā-tamām ye afsāna chhoḌ kar 
labrez jām-e-umr huā aa ga.ī ajal 
lo uTh ga.e bharā huā paimāna chhoḌ kar 
us pīr-zāl-e-dahr kī ham Thokaroñ meñ haiñ 
jab se ga.ī hai himmat-e-mardāna chhoḌ kar 
pahroñ hamārā aap meñ aanā muhāl hai 
kosoñ nikal gayā dil-e-dīvāna chhoḌ kar 
utrā jo shīsha taaq se zāhid kā hai ye haal 
kartā hai raqs sajda-e-shukrāna chhoḌ kar 
ye sum.a-o-riyā to nishānī hai kufr kī 
zunnār bāñdh sub.ha-e-sad-dāna chhoḌ kar 
rindān-e-mai-kada bhī haiñ ai ḳhizr muntazir 
bastī meñ aa.iye kabhī vīrāna chhoḌ kar 
ehsān sar pe laġhzish-e-mastāna kā huā 
ham do qadam na jā sake mai-ḳhāna chhoḌ kar 
vaadī bahut muhīb hai bīm-o-umīd kā 
dekheñge sher par dil-e-dīvāna chhoḌ kar 
ro ro ke kar rahī hai surāhī vidā.a use 
jaatā hai duur duur jo paimāna chhoḌ kar 
tauba to kī hai 'nazm' binā hogī kis tarah 
kyūñ-kar jiyoge mashrab-e-rindāna chhoḌ kar"
344,"hañsī meñ vo baat maiñ ne kah dī ki rah ga.e aap dañg ho kar 
chhupā huā thā jo raaz dil meñ khulā vo chehre kā rañg ho kar 
hamesha kuuch o maqām apnā rahā hai ḳhizr-e-rah-e-tarīqat 
rukā to maiñ sañg-e-mīl ban kar chalā to āvāz-e-chañg ho kar 
na toḌte aarsī agar tum to itne yūsuf nazar na aate 
ye qāfila khīñch laa.ī saarā shikast-e-ā.īna zañg ho kar 
shabāb o piirī kā aanā jaanā ġhazab kā pur-dard hai fasāna 
ye rah ga.ī ban ke gard-e-hasrat vo uḌ gayā ruḳh se rañg ho kar 
jo raaz dil se zabāñ tak aayā to us ko qaabū meñ phir na paayā 
zabāñ se niklā kalām ban kar kamāñ se chhūTā ḳhadañg ho kar 
ġhazab hai bahr-e-fanā kā dhārā ki mujh ko uljhā ke maarā maarā 
nafas ne maujoñ kā jaal bun kar lahad ne kām-e-nahañg ho kar 
milā dil-e-nā-hifāz mujh ko to kyā kisī kā lihāz mujh ko 
kahīñ garebāñ na phaaḌ Dāleñ janāb-e-nāseh bhī tañg ho kar 
jo ab kī mīnā-e-mai ko toḌā chalegī talvār mohtasib se 
lahū bhī rindoñ kā dekh lenā bahā mai-e-lāla-rañg ho kar 
na zabt se shikva lab tak aayā na sabr ne aah khīñchne dī 
rahā dahan meñ vo qufl ban kar girāyā chhātī pe sañg ho kar 
samajh le suufī agar ye nukta hai ek bazm-e-samā-e-hastī 
to nau-piyāle ye āsmāñ ke bajeñ abhī jal-tarañg ho kar 
bhalā ho afsurda-ḳhātirī kā ki hasratoñ ko dabā ke rakkhā 
bachā liyā harzagī se us ne lihāz-e-nāmūs-o-nañg ho kar 
jigar-ḳharāshī se paa.ī fursat na sīna-kāvī se nāḳhunoñ ne 
galā garebāñ ne ghūñT Daalā junūñ kī shorish se tañg ho kar 
badal ke duniyā ne bhes sad.hā ise Darāyā use lubhāyā 
kabhī zan-e-pīr-zāl ban kar kabhī but-e-shoḳh-o-shañg ho kar 
uThe the talvār khīñch kar tum to phir ta.ammul na chāhiye thā 
ki rah ga.ī mere dil kī hasrat shahīd-e-teġh-e-darañg ho kar 
jo valvale the vo dab ga.e sab hujūm-e-lait-o-la.al meñ 'haidar' 
jo hausle the vo dil hī dil meñ rahe dareġh-o-darañg ho kar"
345,"is mahīna bhar kahāñ thā sāqiyā achchhī tarah 
aa idhar aa iid to mil leñ zarā achchhī tarah 
uñgliyāñ kānoñ meñ rakh kar ai musāfir sun zarā 
aa rahī hai saaf āvāz-e-darā achchhī tarah 
chashm-e-mūsā lā sakī ik us ke jalve kī na taab 
chashm-e-dil se jis ko dekhā bār-hā achchhī tarah 
fāsla aisā nahīñ kuchh arsh kī zanjīr se 
kyā kahūñ baḌhtā nahīñ dast-e-duā achchhī tarah 
ahl-e-sūrat ko nahīñ hai achchhī sīrat se ġharaz 
achchhī sūrat chāhiye achchhī adā achchhī tarah 
shāhidān-e-lāla-o-gul kī ḳhabar laa.ī hai kuchh 
saal bhar ke ba.ad aa.ī ai sabā achchhī tarah 
siikh legī bal kī lenā tā-kamar aane to do 
bal abhī kartī nahīñ zulf-e-dotā achchhī tarah 
shīsha-o-jām-o-subū bhar le mai-e-gul-rañg se 
aaj saaqī ghir ke aa.ī hai ghaTā achchhī tarah 
lete haiñ ahl-e-junūñ kyā kyā tasavvur ke maze 
aañkh se pariyoñ ko dekhā bār-hā achchhī tarah 
de rahī hai us kī ḳhāmoshī sadā-e-dūr-bāsh 
ye nahīñ kahtā ki 'nazm'-e-mubtalā achchhī tarah"
346,"is vāste adam kī manzil ko DhūñDte haiñ 
muddat se dostoñ kī mahfil ko DhūñDte haiñ 
ye dil ke paar ho kar phir dil ko DhūñDte haiñ 
tīr-e-nigāh us ke bismil ko DhūñDte haiñ 
ik lahr meñ na the ham kyuuñ ai habāb dekhā 
yuuñ aañkh band kar ke sāhil ko DhūñDte haiñ 
tarz-e-karam kī shāhid haiñ meva-dār shāḳheñ 
is tarah sar jhukā kar saa.il ko DhūñDte haiñ 
hai vasl o hijr apnā ai qais turfa-mazmūñ 
mahmil meñ baiThe haiñ aur mahmil ko DhūñDte haiñ 
tūl-e-amal kā rasta mumkin nahīñ ki tai ho 
manzil pe bhī pahuñch kar manzil ko DhūñDte haiñ 
hasrat shabāb kī hai ayyām-e-sheb meñ bhī 
ma.adūm kī havas hai zaa.il ko DhūñDte haiñ 
uThte haiñ valvale kuchh har baar dard ban kar 
kyā jāniye jigar ko yā dil ko DhūñDte haiñ 
zaḳhm-e-jigar kā mere hai rashk dostoñ ko 
martā huuñ maiñ ki ye kyuuñ qātil ko DhūñDte haiñ 
ahl-e-havas kī kashtī yak baam o do havā hai 
dariyā-e-ishq meñ bhī sāhil ko DhūñDte haiñ 
aayā jo rahm mujh par is meñ bhī chaal hai kuchh 
siine pe haath rakh kar ab dil ko DhūñDte haiñ 
karte haiñ kār-e-farhād āsāñ zamīn meñ bhī 
mushkil-pasand haiñ ham mushkil ko DhūñDte haiñ 
ai ḳhizr pai-e-ḳhajista bahr-e-ḳhudā karam kar 
bhaTke hue musāfir manzil ko DhūñDte haiñ 
dil-ḳhvāh tere ishve dil-jū tire ishāre 
vo dil TaTolte haiñ ye dil ko DhūñDte haiñ 
ai 'nazm' kyā batā.eñ hajj-o-tavāf apnā 
ka.abe meñ bhī kisī kī mahmil ko DhūñDte haiñ"
347,"junūñ ke valvale jab ghuT ga.e dil meñ nihāñ ho kar 
to uTThe haiñ dhuāñ ho kar gire haiñ bijliyāñ ho kar 
kuchh aage baḌh chale sāmān-e-rāhat lā-makāñ ho kar 
falak pīchhe rahā jaatā hai gard-e-kārvāñ ho kar 
kisī din to chale ai āsmāñ bād-e-murād aisī 
ki utreñ kashtī-e-mai par ghaTā.eñ bādbāñ ho kar 
na jaane kis bayābāñ marg ne miTTī nahīñ paa.ī 
bagūle jā rahe haiñ kārvāñ-dar-kārvāñ ho kar 
vafūr-e-zabt se betābi-e-dil baḌh nahīñ saktī 
gale tak aa ke rah jaate haiñ naale hichkiyāñ ho kar 
gulū-gīr ab to aisā inqalāb-e-rañg-e-ālam hai 
ki naġhme nikle minqār-e-anādil se fuġhāñ ho kar 
jo ho kar abr se māyūs ḳhud sīñche kabhī dahqāñ 
jalā deñ khet ko paanī kī lahreñ bijliyāñ ho kar 
jahāñ meñ vāshud-e-ḳhātir ke sāmāñ ho ga.e lāshe 
jagah rāhat kī nā-mumkin huī hai lā-makāñ ho kar 
hañse koī na bijlī ke sivā is dār-e-mātam meñ 
agar rah jaa.e saarā khet kisht-e-za.afarāñ ho kar 
alam meñ āshiyāñ ke is qadar tinke chune maiñ ne 
ki āḳhir bā.is-e-taskīñ hue haiñ āshiyāñ ho kar 
ghaTā.eñ ghir ke kyā kyā hasrat-e-farhād par roiiñ 
chaman tak aa ga.iiñ nahreñ pahāḌoñ se ravāñ ho kar 
dil-e-shaidā ne paayā ishq meñ me.arāj kā rutba 
yahāñ akasr butoñ ke zulm TuuTe āsmāñ ho kar 
jo Darte Darte dil se ek harf-e-shauq niklā thā 
vo us ke sāmne aayā zabāñ par dāstāñ ho kar 
nikal aa.e haiñ har iqrār meñ inkār ke pahlū 
banā detī haiñ hairāñ terī bāteñ makr yaañ ho kar 
nazākat kā ye aalam phuul bhī toḌe to bal khā kar 
na jaane dil mirā kis tarah toḌā pahlvāñ ho kar 
tadarrau-o-kabak par hañs kar uTThe ḳhud laḌkhaḌāte haiñ 
subuk karte haiñ un ko pā.eñche bār-e-girāñ ho kar 
galā ghoñTā hai zabt-e-ġham ne kuchh aisā ki mushkil hai 
ki nikle muñh se āvāz-e-shikast-e-dil fuġhāñ ho kar 
pata andesha-e-sālik ne paayā manzil-e-dil kā 
tū palTā lā-makāñ se āsmāñ-dar-āsmāñ ho kar 
huī phir dekhiye aa bustan-e-shādī-o-ġham duniyā 
abhī paidā hue the rañj-o-rāhat to amaañ ho kar 
jo niklī hogī koī aarzū to ye bhī niklegā 
tumhārā tīr-e-hasrat ban gayā dil meñ nihāñ ho kar 
utar jā.egā tū o āftāb-e-husn koThe se 
giregā sāya-e-dīvār ham par āsmāñ ho kar"
348,"kis liye phirte haiñ ye shams o qamar donoñ saath 
kis ko ye DhūñDte haiñ barhana-sar donoñ saath 
kaisī yā-rab ye havā sub.h-e-shab-e-vasl chalī 
bujh gayā dil mirā aur sham-e-sahar donoñ saath 
ba.ad mere na rahā ishq kī manzil kā nishāñ 
miT ga.e rāh-rau o rāhguzar donoñ saath 
ai junūñ dekh isī sahrā meñ akelā huuñ maiñ 
rahte jis dasht meñ haiñ ḳhauf-o-ḳhatar donoñ saath 
mujh ko hairat hai shab-e-aish kī kotāhī par 
yā ḳhudā aa.e the kyā shām-o-sahar donoñ saath 
us ne pherī nigah-e-nāz ye ma.alūm huā 
khiñch gayā siine se tiir aur jigar donoñ saath 
ġham ko dī dil ne jagah dil ko jagah pahlū ne 
ek goshe meñ kareñge ye basar donoñ saath 
is ko rokūñ maiñ ilāhī ki sambhālūñ us ko 
ki taḌapne lage dil aur jigar donoñ saath 
naaz baḌhtā gayā baḌhte ga.e juuñ juuñ gesū 
balki lene lage ab zulf o kamar donoñ saath 
tujh se matlab hai nahīñ duniyā o uqbā se ġharaz 
tū nahīñ jab to ujaḌ jaa.eñ ye ghar donoñ saath 
baat sunñā na kisī chāhne vaale kī kabhī 
kaan meñ phūñk rahe haiñ ye guhar donoñ saath 
āñdhiyāñ aah kī bhī ashk kā sailāb bhī hai 
dete haiñ dil kī ḳharābī kī ḳhabar donoñ saath 
kyā kahūñ zohra o ḳhurshīd kā aalam ai 'nazm' 
nikle ḳhalvat se jūñhī vaqt-e-sahar donoñ saath"
349,"kisī se bas ki umīd-e-kushūd-e-kār nahīñ 
mujhe ajal ke bhī aane kā e'tibār nahīñ 
javāb naame kā qāsid mazār par laayā 
ki jāntā thā use tāb-e-intizār nahīñ 
ye kah ke uTh ga.ī bālīñ se merī sham-e-sahar 
tamām ho ga.ī shab aur tujhe qarār nahīñ 
jo tū ho paas to hūr-o-qusūr sab kuchh ho 
jo tū nahīñ to nahīñ balki zīnhār nahīñ 
ḳhizāñ ke aane se pahle hī thā mujhe ma.alūm 
ki rañg-o-bū-e-chaman kā kuchh e'tibār nahīñ 
ġhazal kahī hai ki motī piro.e haiñ ai 'nazm' 
vo kaun sher hai jo durr-e-shāhvār nahīñ"
350,"koī mai de yā na de ham riñd-e-be-parvā haiñ aap 
sāqiyā apnī baġhal meñ shīsha-e-sahbā haiñ aap 
ġhāfil o hoshyār vo timsāl-e-yak-ā.īna haiñ 
varta-e-hairat meñ nādāñ aap haiñ daanā haiñ aap 
kyuuñ rahe merī duā minnat-kash-e-bāl-e-malak 
nāla-e-mastāna mere āsmāñ-paimā haiñ aap 
hai ta.ajjub ḳhizr ko aur āb-e-haivāñ kī talab 
aur phir uzlat-guzīn-e-dāman-e-sahrā haiñ aap 
manzil-e-tūl-e-amal darpesh aur mohlat hai kam 
raah kis se pūchhiye hairat meñ naqsh-e-pā haiñ aap 
haq se tālib diid ke hoñ ham basīr aise nahīñ 
ham ko jo kotah-nazar samjheñ vo nā-bīnā haiñ aap 
gul hama-tan-zaḳhm haiñ phir bhī hama-tan-gosh haiñ 
be-asar kuchh nāla-hā-e-bulbul-e-shaidā haiñ aap 
hirs se shikva karūñ kyā haath phailāne kā maiñ 
kahtī hai vo apne hāthoñ ḳhalq meñ rusvā haiñ aap 
ham se ai ahl-e-tana.a.um muñh chhupānā chāhiye 
dam bharā karte haiñ ham aur ā.ina-sīmā haiñ aap"
351,"kyā kārvān-e-hastī guzrā ravā-ravī meñ 
fardā ko maiñ ne dekhā gard-o-ġhubār-e-dī meñ 
the mahv lāla-o-gul kis kaif-e-be-ḳhudī meñ 
zaḳhm-e-jigar ke Tāñke TuuTe hañsī hañsī meñ 
yārān-e-bazm-e-ishrat DhūñDūñ kahāñ maiñ tum ko 
tāroñ kī chhāñv meñ yā pichhle kī chāñdnī meñ 
har uqda meñ jahāñ ke poshīda hai kashākash 
hai mauj-e-ḳhanda-e-gul pinhāñ kalī kalī meñ 
zaḳhmoñ meñ ḳhud chamak hai aur us pe ye sitam hai 
rañg-e-parīdañ se maiñ rahtā huuñ chāñdnī meñ 
ham kis shumār meñ the pursish jo ham se hotī 
ye imtiyāz paayā āshob-e-āgahī meñ 
hukm-e-qazā ho jaisā sarzad ho fe.al vaisā 
banda kā daḳhl bhī hai phir is kahī badī meñ 
raftār-e-sāya ko hai past-o-buland yaksāñ 
Thokar kabhī na khaa.e rāh-e-farotanī meñ 
vajd aa gayā falak ko ġhash aa gayā zamīñ ko 
do tarah ke asar the ik saut-e-sarmadī meñ 
ta.abīr us kī shāyad ek vāpsīñ nafas ho 
jo ḳhvāb dekhte the ham saarī zindagī meñ 
laa.ī hubāb tak ko sail-e-fanā bahā kar 
ik aah khīñchne ko ik dam kī zindagī meñ 
mahshar kī āfatoñ kā dhaḌkā nahīñ rahā ab 
sau hashr maiñ ne dekhe do din kī zindagī meñ 
pahlū meñ tū ho ai dil phir hasrateñ hazāroñ 
kis baat kī kamī hai terī salāmtī meñ 
pursān-e-hāl vo ho aur sāmne bulā kar 
kyā jāniye zabāñ se kyā nikle be-ḳhudī meñ 
tū ek zill-e-hastī phir kaisī ḳhud-parastī 
saaya kī parvarish hai dāmān-e-be-ḳhudī meñ 
haa.el bas ik nafas hai mahshar meñ aur ham meñ 
parda habāb kā hai fardā meñ aur dī meñ 
āñkheñ dikhā rahī hai din se mujhe shab-e-ġham 
āsār tīrgī ke haiñ din kī raushnī meñ 
tū ne to apne dar se mujh ko uThā diyā hai 
parchhā.īñ phir rahī hai merī usī galī meñ 
sajda kā hukm mujh ko tū ne to ab diyā hai 
pahle hī likh chukā huuñ maiñ ḳhatt-e-bandgī meñ 
ai 'nazm' chheḌ kar ham tujh ko hue pashemāñ 
kyā jānte the zālim ro degā dil-lagī meñ"
352,"kyā kaheñ kis se pyaar kar baiThe 
apne dil ko figār kar baiThe 
sabr kī ik qabā jo baaqī thī 
us ko bhī taar taar kar baiThe 
aaj phir un kī aamad aamad hai 
ham ḳhizāñ ko bahār kar baiThe 
vaa.e us but kā va.ada-e-fardā 
umr bhar intizār kar baiThe 
ḳhud jo ġham haiñ to aa.ina hairāñ 
kis ġhazab kā siñghār kar baiThe 
ham tahī-dast tujh ko kyā dete 
jaan tujh par nisār kar baiThe"
353,"mujh ko samjho yādgār-e-raftagān-e-lucknow 
huuñ qadd-e-āmdam ġhubār-e-kārvān-e-lucknow 
ḳhūn-e-hasrat kah rahā hai dāstān-e-lucknow 
rah gayā hai ab yahī rañgīñ-bayān-e-lucknow 
gosh-e-ibrat se sune koī mirī fariyād hai 
bulbul-e-ḳhūnīñ navā-e-bostān-e-lucknow 
mere har aañsū meñ ik ā.īna-e-tasvīr hai 
mere har naale meñ hai tarz-e-fuġhān-e-lucknow 
DhūñDhtā hai ab kise le kar charāġh-e-āftāb 
kyuuñ miTāyā ai falak tū ne nishān-e-lucknow 
lucknow jin se ibārat thī hue vo nāpadīd 
hai nishān-e-lucknow baaqī na shān-e-lucknow 
ab nazar aatā nahīñ vo majma.a-e-ahl-e-kamāl 
khā ga.e un ko zamīn-o-āsmān-e-lucknow 
pahle thā ahl-e-zabāñ kā daur ab gardish meñ haiñ 
chāhiye thī teġh-e-urdu ko fasān-e-lucknow 
marsiya-go kitne yaktā-e-zamāna the yahāñ 
koī to itnoñ meñ hotā nauha-ḳhvān-e-lucknow 
ye ġhubār-e-nā-tavāñ ḳhākistar-e-parvāna hai 
ḳhāndān apnā thā sham-e-dūdmān-e-lucknow 
chaltā thā jab ghuTniyoñ apne yahāñ tifl-e-razī.a 
sajda karte the use gardan-kushān-e-lucknow 
ahd-e-pīrāna-sarī meñ kyuuñ na shīrīñ ho suḳhan 
bachpane meñ maiñ ne chūsī hai zabān-e-lucknow 
gulshan-e-firdaus par kyā naaz hai rizvāñ tujhe 
pūchh us ke dil se jo hai rutba-dān-e-lucknow 
bū-e-uns aatī hai 'haidar' ḳhāk-e-maTiyā-burj se 
jam.a haiñ ik jā vatan-āvārgān-e-lucknow"
354,"nadāmat hai banā kar is chaman meñ āshiyāñ mujh ko 
milā hamdam yahāñ koī na koī ham-zabāñ mujh ko 
dikhā.e jā ravānī tausan-e-umr-e-ravāñ mujh ko 
hilāl-e-barq se rakh ham-rikāb-o-ham-ināñ mujh ko 
banāyā nā-tavānī ne sulaimān-e-zamāñ mujh ko 
uḌā kar le chale mauj-e-nasīm-e-bostāñ mujh ko 
dam-e-sub.h-e-azal se maiñ navā-sanjoñ meñ huuñ tere 
batāyā bulbul-e-sidra ne andāz-e-fuġhāñ mujh ko 
mirī bātoñ meñ kyā ma.alūm kab so.e vo kab jaage 
sire se is liye kahnī paḌī phir dāstāñ mujh ko 
bahā kar qāfila se duur jism-e-zār ko pheñkā 
ki mauj-e-sail thī bāñg-e-darā-e-kārvāñ mujh ko 
ye dil kī be-qarārī ḳhaak ho kar bhī na jā.egī 
sunātī hai lab-e-sāhil se ye reg-e-ravāñ mujh ko 
uḌaa.ī ḳhaak jis sahrā meñ tere vāste maiñ ne 
thakā-māñda milā in manziloñ meñ āsmāñ mujh ko 
tasavvur sham.a kā jis ko jilā de huuñ vo parvāna 
lag uTThī aag dil meñ jab nazar aayā dhuāñ mujh ko 
vo jis aalam meñ jā pahuñchā vahāñ maiñ kis tarah jā.ūñ 
huā dil aap se bāhar pinhā kar beḌiyāñ mujh ko 
ġhubār-e-rāh se ai 'nazm' ye āvāz aatī hai 
ga.ī ai umr-e-rafta tū kidhar pheñkā kahāñ mujh ko"
355,"phirī huī mirī āñkheñ haiñ teġh-zan kī taraf 
chalā hai chhoḌ ke bismil mujhe hiran kī taraf 
banāyā toḌ ke ā.īna ā.īna-ḳhāna 
na dekhī raah jo ḳhalvat se anjuman kī taraf 
rah-e-vafā ko na chhoḌā vo andalīb huuñ maiñ 
chhuTā qafas se to parvāz kī chaman kī taraf 
gurez chāhiye tūl-e-amal se sālik ko 
sunā hai raah ye jaatī hai rāhzan kī taraf 
sarā-e-dahr meñ so.oge ġhāfilo kab tak 
uTho to kyā tumheñ jaanā nahīñ vatan kī taraf 
jo ahl-e-dil haiñ alag haiñ vo ahl-e-zāhir se 
na maiñ huuñ shaiḳh kī jānib na barhaman kī taraf 
jahān-e-hādsa-āgīn meñ bashar kā varūd 
guzar habāb kā dariyā-e-maujzan kī taraf 
isī umiid pe ham din ḳhizāñ ke kāTte haiñ 
kabhī to bād-e-bahār aa.egī chaman kī taraf 
bichhaḌ ke tujh se mujhe hai umiid milne kī 
sunā hai ruuh ko aanā hai phir badan kī taraf 
gavāh kaun mire qatl kā ho mahshar meñ 
abhī se saarā zamāna hai teġh-zan kī taraf 
ḳhabar dī uTh ke qayāmat ne us ke aane kī 
ḳhudā hī ḳhair kare ruḳh hai anjuman kī taraf 
vo apne ruḳh kī sabāhat ko aap dekhte haiñ 
jhuke hue gul-e-nargis haiñ yāsman kī taraf 
tamām bazm hai kyā mahv us kī bātoñ meñ 
nazar dahan kī taraf kaan hai suḳhan kī taraf 
asiir ho gayā dil gesuoñ meñ ḳhuub huā 
chalā thā Duub ke marne chah-e-zaqan kī taraf 
ye mai-kashoñ kī adā abr-e-tar bhī siikh ga.e 
kinār-e-jū se jo uTThe chale chaman kī taraf 
zahe-nasīb jo ho karbalā kī maut ai 'nazm' 
ki uḌ ke ḳhāk-e-shifā aa.e ḳhud kafan kī taraf"
356,"pursish jo hogī tujh se jallād kyā karegā 
le ḳhuun maiñ ne baḳhshā tū yaad kyā karegā 
huuñ daam meñ pur-afshāñ aur sādgī se hairāñ 
kyuuñ tez kī haiñ chhuriyāñ sayyād kyā karegā 
zālim ye soch kar ab detā hai bosa-e-lab 
jab hoñT sī diye phir fariyād kyā karegā 
zanjīr tār-e-dāmāñ hai tauq ik garebāñ 
zor-e-junūñ na kam ho haddād kyā karegā 
ham Duub kar mareñge hasrat rahegī tujh ko 
jab ḳhaak hī na hogī barbād kyā karegā 
yāqūb qat.a kar deñ ummīd-e-vasl dil se 
yūsuf sā banda koī āzād kyā karegā 
dil le ke pūchhtā hai tū kis kā shefta hai 
bhūlā abhī se zālim phir yaad kyā karegā 
ai ḳhatt-e-bayāz aariz darkār hai jo tujh ko 
tahrīr husn kī kuchh rūdād kyā karegā 
kunj-e-qafas se ik din hogī rihā.ī apnī 
mar jā.eñge to āḳhir sayyād kiyā karegā 
misl-e-sipand dil hai betāb soz-e-ġham meñ 
rah jā.egā taḌap kar fariyād kyā karegā 
ai shaiḳh bhar gayā hai kyuuñ va.az kī havā meñ 
rīsh-e-safed apnī barbād kyā karegā 
zulm-o-sitam se bhī ab zālim ne haath khīñchā 
is se sitam vo baḌh kar ījād kyā karegā 
az-bas-ki be-hunar huuñ maiñ nañg-e-mo'tariz huuñ 
mazmūñ pe mere koī ī.rād kyā karegā 
ai ''nazm'' jis ko chāhe vo de bahisht dozaḳh 
namrūd kyā karegā shaddād kyā karegā"
357,"sañg-e-jafā kā ġham nahīñ dast-e-talab kā Dar nahīñ 
apnā hai us par āshiyāñ naḳhl jo bārvar nahīñ 
sunte ho ahl-e-qāfila maiñ koī rāhbar nahīñ 
dekh rahā huuñ tum meñ se ek bhī raah par nahīñ 
maut kā ghar hai āsmāñ is se kahīñ mafar nahīñ 
nikleñ to koī dar nahīñ bhāgeñ to rahguzar nahīñ 
pahle jigar par aah kā naam na thā nishāñ na thā 
āḳhir-e-kār ye huā aah to hai jigar nahīñ 
sub.h-e-azal se tā-abad qissa na hogā ye tamām 
jaur-e-falak kī dāstāñ aisī bhī muḳhtasar nahīñ 
barg-e-ḳhizāñ-rasīda huuñ chheḌ na mujh ko ai nasīm 
zauq fuġhāñ kā hai mujhe shikva-e-abr-e-tar nahīñ 
munkir-e-hashr hai kidhar dekhe tū aañkh khol kar 
hashr kī jo ḳhabar na de aisī koī sahar nahīñ 
shabnam o gul ko dekh kar vajd na aa.e kis tarah 
ḳhanda be-sabab nahīñ girya be-asar nahīñ 
tere faqīr kā ġhurūr tājvaroñ se hai sivā 
tarf-e-kulah meñ de shikan us ko ye dard-e-sar nahīñ 
koshak o qasr o bām-o-dar tū ne binā kiye to kyā 
haif hai ḳhānumāñ-ḳharāb dil meñ kisī ke gher nahīñ 
nāla-kashī raqīb se merī tarah muhāl hai 
dil nahīñ hausla nahīñ zohra nahīñ jigar nahīñ 
shātir-e-pīr-e-āsmāñ vāh-rī terī dastburd 
ḳhusrav o kaiqibād kī teġh nahīñ kamar nahīñ 
shaan karīm kī ye hai haañ se ho peshtar atā 
lutf atā kā kyā ho jab haañ se ho peshtar nahīñ 
laakh vo be-ruḳhī kare laakh vo kaj-ravī kare 
kuchh to malāl is kā ho dil ko mire magar nahīñ 
sun ke burā na māniye sach ko na jhuuT jāniye 
zikr hai kuchh gila nahīñ baat hai neshtar nahīñ"
358,"sub.ha hai zunnār kyuuñ kaisī kahī 
zāhid-e-ayyār kyuuñ kaisī kahī 
kaT ga.e aġhyār kyuuñ kaisī kahī 
chhā ga.ī har baar kyuuñ kaisī kahī 
haiñ ye sab iqrār jhūTe yā nahīñ 
kījiye iqrār kyuuñ kaisī kahī 
rūThne se aap kā matlab ye hai 
is ko aa.e pyaar kyuuñ kaisī kahī 
kah diyā maiñ ne sahar hai jhūT-mūT 
ho ga.e bedār kyuuñ kaisī kahī 
ek to kahte haiñ sad.hā bhaptiyāñ 
aur phir isrār kyuuñ kaisī kahī 
nāsehā ye bahs dīvānoñ ke saath 
aql kī hai maar kyuuñ kaisī kahī 
yā ḳhafā the yā zarā sī baat par 
ho ga.ī bauchhār kyuuñ kaisī kahī 
mujh se bai.at kar le tū bhī vā.izā 
haath laanā yaar kyuuñ kaisī kahī 
surma de kar dil ke lene kā hai qasd 
aañkh to kar chaar kyuuñ kaisī kahī 
jaan de de chal ke dar par yaar ke 
o dil-e-bīmār kyuuñ kaisī kahī 
kyā hī bigḌe ho patte kī baat par 
ho ga.e bezār kyuuñ kaisī kahī 
ab to 'haidar' aur hī kuchh rañg haiñ 
māntā huuñ yaar kyuuñ kaisī kahī"
359,"tanhā nahīñ huuñ gar dil-e-dīvāna saath hai 
vo harzah-gard huuñ ki parī-ḳhāna saath hai 
hañgāma ik parī kī savārī kā dekhnā 
kyā dhuum hai ki saikḌoñ dīvāna saath hai 
dil meñ haiñ laakh tarah ke hiile bhare hue 
phir mashvara ko ā.īna o shāna saath hai 
roz-e-siyah meñ saath koī de to jāniye 
jab tak faroġh-e-sham.a hai parvāna saath hai 
detā nahīñ hai saath tahī-dast kā koī 
jab tak ki mai hai shīshe meñ paimāna saath hai 
sīkhā huuñ mai-kade meñ tarīq-e-farotanī 
jab tak ki sar hai sajda-e-shukrāna saath hai 
jo be-basar haiñ DhūñDte phirte haiñ duur duur 
aur har qadam pe jalva-e-jānāna saath hai 
kyā ḳhauf ho hameñ zan-e-duniyā ke makr kā 
apnī madad ko himmat-e-mardāna saath hai 
ġham kī kitāb se dil-e-sad-pāra kam nahīñ 
jis bazm meñ ga.e yahī afsāna saath hai 
mānind-e-gard-bād huuñ ḳhāna-ba-dosh maiñ 
sahrā meñ huuñ magar mirā kāshāna saath hai"
360,"uḌā kar kaag shīshe se mai-e-gul-gūñ nikaltī hai 
sharābī jam.a haiñ mai-ḳhāna meñ Topī uchhaltī hai 
bahār-e-mai-kashī aa.ī chaman kī rut badaltī hai 
ghaTā mastāna uThtī hai havā mastāna chaltī hai 
za-ḳhud-rafta tabī.at kab sambhāle se sambhaltī hai 
na ban aatī hai nāseh se na kuchh vaa.iz kī chaltī hai 
ye kis kī hai tamannā chuTkiyāñ letī hai jo dil meñ 
ye kis kī aarzū hai jo kaleje ko masaltī hai 
vo dīvāna hai jo is fasl meñ fasdeñ na khulvā.e 
rag-e-har-shāḳh-e-gul se ḳhuun kī naddī ubaltī hai 
sahar hote hī dam niklā ġhash aate hī ajal aa.ī 
kahāñ huuñ maiñ nasīm-e-sub.h pañkhā kis ko jhaltī hai 
tamatto ek kā hai ek ke nuqsāñ se aalam meñ 
ki saaya phailtā jaatā hai juuñ juuñ dhuup Dhaltī hai 
binā rakkhī hai ġham par ziist kī ye ho gayā sābit 
na lapkā aah kā chhūTegā jab tak saañs chaltī hai 
qarār ik dam nahīñ aatā hai ḳhūn-e-be-gunah pī kar 
ki ab to ḳhud ba-ḳhud talvār rah rah kar ugaltī hai 
jahannam kī na aañch aa.egī mai-ḳhvāroñ pe o vaa.iz 
sharāb ālūda ho jo shai vo kab ātish meñ jaltī hai 
na dikhlānā ilāhī ek aafat hai shab-e-furqat 
na jo kaaTe se kaTtī hai na jo Taale se Taltī hai 
ye achchhā shuġhl vahshat meñ nikālā tū ne ai 'haidar' 
garebāñ meñ ulajhne se tabī.at to bahaltī hai"
361,"ye āh-e-be-asar kyā ho ye naḳhl-e-be-samar kyā ho 
na ho jab dard hī yārab to dil kyā ho jigar kyā ho 
baġhal-gīr aarzū se haiñ murādeñ aarzū mujh se 
yahāñ is vaqt to ik iid hai tum jalva-gar kyā ho 
muqaddar meñ ye likkhā hai kaTegī umr mar-mar kar 
abhī se mar ga.e ham dekhiye ab umr bhar kyā ho 
muravvat se ho begāna vafā se duur ho kosoñ 
ye sach hai nāznīñ ho ḳhūb-sūrat ho magar kyā ho 
lagā kar zaḳhm meñ Tāñke qazā terī na aa jaa.e 
jo vo saffāk sun paa.e batā ai chāra-gar kyā ho 
qayāmat ke bakheḌe paḌ ga.e aate hī duniyā meñ 
ye maanā ham ne mar jaanā to mumkin hai magar kyā ho 
kahā maiñ ne ki 'nazm'-e-mubtalā martā hai hasrat meñ 
kahā us ne agar mar jaa.e to merā zarar kyā ho"
362,"ye huā ma.aal hubāb kā jo havā meñ bhar ke ubhar gayā 
ki sadā hai lutma-e-mauj kī sar-e-pur-ġhurūr kidhar gayā 
mujhe jazb-e-dil ne ai juz bahak ke rakhā qadam koī 
mujhe par lagā.e shauq ne kahīñ thak ke maiñ jo Thahar gayā 
mujhe piirī aur shabāb meñ jo hai imtiyāz to is qadar 
koī jhoñkā bād-e-sahar kā thā mire paas se jo guzar gayā 
asar us ke ishva-e-nāz kā jo huā vo kis se bayāñ karūñ 
mujhe to ajal kī hai aarzū use vahm hai ki ye mar gayā 
tujhe ai ḳhatīb-e-chaman nahīñ ḳhabar apne ḳhutba-e-shauq meñ 
ki kitāb-e-gul kā varaq varaq tirī be-ḳhudī se bikhar gayā 
kise tū sunātā hai ham-nashīñ ki hai ishva-e-dushman-e-aql-o-dīñ 
tire kahne kā hai mujhe yaqīñ maiñ tire Darāne se Dar gayā 
karūñ zikr kyā maiñ shabāb kā sune kaun qissa ye ḳhvāb kā 
ye vo raat thī ki guzar ga.ī ye vo nashsha thā ki utar gayā 
dil-e-nā-tavāñ ko takān ho mujhe us kī taab na thī zarā 
ġham-e-intizār se bach gayā thā naved-e-vasl se mar gayā 
mire sabr-o-tāb ke sāmne na hujūm-e-ḳhauf-o-rajā rahā 
vo chamak ke barq rah ga.ī vo garaj ke abr guzar gayā 
mujhe bahr-e-ġham se ubuur kī nahīñ fikr ai mire chāra-gar 
nahīñ koī chāra-kār ab mire sar se aab guzar gayā 
mujhe rāz-e-ishq ke zabt meñ jo maza milā hai na pūchhiye 
mai-e-añgbīñ kā ye ghūñT thā ki gale se mere utar gayā 
nahīñ ab jahān meñ dostī kabhī rāste meñ jo mil ga.e 
nahīñ matlab ek ko ek se ye idhar chalā vo udhar gayā 
agar aa ke ġhussa nahīñ rahā to lagī thī aag ki bujh ga.ī 
jo hasad kā josh faro huā to ye zahr chaḌh ke utar gayā 
tujhe 'nazm' vādi-e-shauq meñ abas ehtiyāt hai is qadar 
kahīñ girte girte sambhal gayā kahīñ chalte chalte Thahar gayā"
363,"yuuñ maiñ sīdhā gayā vahshat meñ bayābāñ kī taraf 
haath jis tarah se aatā hai garebāñ kī taraf 
baiThe baiThe dil-e-ġham-ghīñ ko ye kyā lahr aa.ī 
uTh ke tūfān chalā dīda-e-giryāñ kī taraf 
dekhnā lāla-e-ḳhud-rav kā lahaknā saaqī 
koh se dauḌ ga.ī aag bayābāñ kī taraf 
ro diyā dekh ke aksar maiñ bahār-e-shabnam 
hañs diyā dekh ke aksar gul-e-ḳhandāñ kī taraf 
baat chhuptī nahīñ paḌtī haiñ nigāheñ sab kī 
us ke dāman kī taraf mere garebāñ kī taraf 
saikḌoñ dāġh-e-gunah dho ga.e rahmat se tirī 
kyā ghaTā jhuum ke aa.ī thī gulistāñ kī taraf 
chashm-e-ā.īna pareshāñ-nazarī siikh ga.ī 
dekhtā thā ye bahut zulf-e-pareshāñ kī taraf 
sar jhukā.e hue hai 'nazm' basān-e-ḳhāma 
samt sajde kī hai terī ḳhat-e-farmāñ kī taraf"
364,"yuuñ to na tere jism meñ haiñ zīnhār haath 
dene ke ai karīm magar haiñ hazār haath 
añgḌā.iyoñ meñ phailte haiñ baar baar haath 
shīsha kī samt baḌhte haiñ be-iḳhtiyār haath 
Duube haiñ tark-e-sa.i se afsos to ye hai 
sāhil thā haath bhar pe lagāte jo chaar haath 
aatī hai jab nasīm to kahtī hai mauj-e-bahr 
yuuñ aabrū sameT agar hoñ hazār haath 
darpai haiñ mere qatl ke ahbāb aur maiñ 
ḳhush huuñ ki mere ḳhuun meñ rañgte haiñ yaar haath 
dāman-kashāñ chalī hai badan se nikal ke ruuh 
khiñchte haiñ phailte haiñ jo yuuñ baar baar haath 
miTtā nahīñ navishta-e-qismat kisī tarah 
patthar se sar ko phoḌ ki zaanū pe maar haath 
saaqī sambhālnā ki hai labrez jām-e-mai 
laġhzish hai mere paañv meñ aur ra.asha-dār haath 
mutrib se pūchh mas.ala-e-jabr-o-iḳhtiyār 
kyā taal sam pe uThte haiñ be-iḳhtiyār haath 
maiñ aur huuñ alā.eq-e-duniyā ke daam meñ 
merā na ek haath na us ke hazār haath 
ai 'nazm' vasl meñ bhī rahā tū na chain se 
dil ko huā qarār to hai be-qarār haath"
365,"dard kī dhuup se chehre ko nikhar jaanā thā 
aa.ina dekhne vaale tujhe mar jaanā thā 
raah meñ aise nuqūsh-e-kaf-e-pā bhī aa.e 
maiñ ne dānista jinheñ gard-e-safar jaanā thā 
vahm-o-idrāk ke har moḌ pe sochā maiñ ne 
tū kahāñ hai mire hamrāh agar jaanā thā 
āgahī zaḳhm-e-nazāra na banī thī jab tak 
maiñ ne har shaḳhs ko mahbūb-e-nazar jaanā thā 
qurbateñ ret kī dīvār haiñ gir saktī haiñ 
mujh ko ḳhud apne hī saa.e meñ Thahar jaanā thā 
tū ki vo tez havā jis kī tamannā be-sūd 
maiñ ki vo ḳhaak jise ḳhud hī bikhar jaanā thā 
aañkh vīrān sahī phir bhī añdheroñ ko 'nasīr' 
raushnī ban ke mire dil meñ utar jaanā thā"
366,"dekh lete haiñ ab us baam ko aate jaate 
ye bhī āzār chalā jā.egā jaate jaate 
dil ke sab naqsh the hāthoñ kī lakīroñ jaise 
naqsh-e-pā hote to mumkin thā miTāte jaate 
thī kabhī raah jo ham-rāh guzarne vaalī 
ab hazar hotā hai us raah se aate jaate 
shahr-e-be-mehr! kabhī ham ko bhī mohlat detā 
ik diyā ham bhī kisī ruḳh se jalāte jaate 
pāra-e-abr-e-gurezāñ the ki mausam apne 
duur bhī rahte magar paas bhī aate jaate 
har ghaḌī ek judā ġham hai judā.ī us kī 
ġham kī mī.ād bhī vo le gayā jaate jaate 
us ke kūche meñ bhī ho, raah se be-rāh 'nasīr' 
itne aa.e the to āvāz lagāte jaate"
367,"diyā sā dil ke ḳharābe meñ jal rahā hai miyāñ 
diye ke gird koī aks chal rahā hai miyāñ 
ye ruuh raqs-e-charāġhāñ hai apne halqe meñ 
ye jism saaya hai aur saaya Dhal rahā miyāñ 
ye aañkh parda hai ik gardish-e-tahayyur kā 
ye dil nahīñ hai bagūla uchhal rahā hai miyāñ 
kabhī kisī kā guzarnā kabhī Thahar jaanā 
mire sukūt meñ kyā kyā ḳhalal rahā hai miyāñ 
kisī kī raah meñ aflāk zer-e-pā hote 
yahāñ to paañv se sahrā nikal rahā hai miyāñ 
hujūm-e-shoḳh meñ ye dil hī be-ġharaz niklā 
chalo koī to harīfāna chal rahā hai miyāñ 
tujhe abhī se paḌī hai ki faisla ho jaa.e 
na jaane kab se yahāñ vaqt Tal rahā hai miyāñ 
tabī.atoñ hī ke milne se thā maza baaqī 
so vo maza bhī kahāñ āj-kal rahā hai miyāñ 
ġhamoñ kī fasl meñ jis ġham ko rā.egāñ samjheñ 
ḳhushī to ye hai ki vo ġham bhī phal rahā hai miyāñ 
likhā 'nasīr' ne har rañg meñ safed-o-siyāh 
magar jo harf lahū meñ machal rahā hai miyāñ"
368,"ham-rahī kī baat mat kar imtihāñ ho jā.egā 
ham subuk ho jā.eñge tujh ko girāñ ho jā.egā 
jab bahār aa kar guzar jā.egī ai sarv-e-bahār 
ek rañg apnā bhī paivand-e-ḳhizāñ ho jā.egā 
sā.at-e-tark-e-ta.alluq bhī qarīb aa hī ga.ī 
kyā ye apnā sab ta.alluq rā.egāñ ho jā.egā 
ye havā saare charāġhoñ ko uḌā le jā.egī 
raat Dhalne tak yahāñ sab kuchh dhuāñ ho jā.egā 
shāḳh-e-dil phir se harī hone lagī dekho 'nasīr' 
aisā lagtā hai kisī kā āshiyāñ ho jā.egā"
369,"injīl-e-raftagāñ kī hadīsoñ ke saath huuñ 
īsā-nafas huuñ aur salīboñ ke saath huuñ 
pāband-e-rañg-o-naqsh huuñ tasvīr kī tarah 
maiñ be-hijāb apne hijāboñ ke saath huuñ 
aurāq-e-ārzū pe ba-unvān-e-jāñ-kanī 
maiñ be-nishāñ sī chand lakīroñ ke saath huuñ 
shāyad ye intizār kī lau faisla kare 
maiñ apne saath huuñ ki darīchoñ ke saath huuñ 
tū fat.h-mand merā tarāshā huā sanam 
maiñ but-tarāsh apnī shikastoñ ke saath huuñ 
mauj-e-sabā kī zad pe sar-e-rahguzār-e-shauq 
maiñ bhī 'nasīr' ghar ke charāġhoñ ke saath huuñ"
370,"is kaḌī dhuup meñ saaya kar ke 
tū kahāñ hai mujhe tanhā kar ke 
maiñ to arzāñ thā ḳhudā kī mānind 
kaun guzrā mirā saudā kar ke 
tīrgī TuuT paḌī hai mujh par 
maiñ pashīmāñ huuñ ujālā kar ke 
le gayā chhīn ke āñkheñ merī 
mujh se kyuuñ vāda-e-fardā kar ke 
lau irādoñ kī baḌhā dī shab ne 
din gayā jab mujhe paspā kar ke 
kaash ye ā.īna-e-hijr-o-visāl 
TuuT jaa.e mujhe andhā kar ke 
har taraf sach kī duhā.ī hai 'nasīr' 
sher likhte raho sachchā kar ke"
371,"koī āvāz na aahaT na ḳhayāl aise meñ 
raat mahkī hai magar jī hai niDhāl aise meñ 
mere atrāf to girtī huī dīvāreñ haiñ 
sāya-e-umr-e-ravāñ mujh ko sambhāl aise meñ 
jab bhī chaḌhte hue dariyā meñ safīna utrā 
yaad aayā tire lahje kā kamāl aise meñ 
aañkh khultī hai to sab ḳhvāb bikhar jaate haiñ 
sochtā huuñ ki bichhā duuñ koī jaal aise meñ 
muddatoñ ba.ad agar sāmne aa.e ham tum 
dhuñdle dhuñdle se mileñge ḳhad-o-ḳhāl aise meñ 
hijr ke phuul meñ hai dard kī baasī ḳhushbū 
mausam-e-vasl koī taaza malāl aise meñ"
372,"maiñ bhī ai kaash kabhī mauj-e-sabā ho jā.ūñ 
is tavaqqo pe ki ḳhud se bhī judā ho jā.ūñ 
abr uTThe to simaT jā.ūñ tirī āñkhoñ meñ 
dhuup nikle to tire sar kī ridā ho jā.ūñ 
aaj kī raat ujāle mire ham-sāya haiñ 
aaj kī raat jo so luuñ to nayā ho jā.ūñ 
ab yahī soch liyā dil meñ ki manzil ke baġhair 
ghar palaT aa.uuñ to maiñ ābla-pā ho jā.ūñ 
phuul kī tarah mahaktā huuñ tirī yaad ke saath 
ye alag baat ki maiñ tujh se ḳhafā ho jā.ūñ 
jis ke kūche meñ baraste rahe patthar mujh par 
us ke hāthoñ ke liye rañg-e-hinā ho jā.ūñ 
aarzū ye hai ki taqdīs-e-hunar kī ḳhātir 
tere hoñToñ pe rahūñ hamd-o-sanā ho jā.ūñ 
marhala apnī parastish kā ho darpesh to maiñ 
apne hī sāmne mā.il-ba-duā ho jā.ūñ 
tīsha-e-vaqt batā.e ki ta.āruf ke liye 
kin pahāḌoñ kī bulandī pe khaḌā ho jā.ūñ 
haa.e vo log ki maiñ jin kā pujārī huuñ 'nasīr' 
haa.e vo log ki maiñ jin kā ḳhudā ho jā.ūñ"
373,"marham-e-vaqt na ejāz-e-masīhā.ī hai 
zindagī roz na.e zaḳhm kī gahrā.ī hai 
phir mire ghar kī fazāoñ meñ huā sannāTā 
phir dar-o-bām se andesha-e-goyā.ī hai 
tujh se bichhḌūñ to koī phuul na mahke mujh meñ 
dekh kyā karb hai kyā zaat kī sachchā.ī hai 
terā manshā tire lahje kī dhanak meñ dekhā 
tirī āvāz bhī shāyad tirī añgḌā.ī hai 
kuchh ajab gardish-e-parkār safar rakhtā huuñ 
do-qadam mujh se bhī aage mirī rusvā.ī hai 
kuchh to ye hai ki mirī raah judā hai tujh se 
aur kuchh qarz bhī mujh par tirī tanhā.ī hai 
kis liye mujh se gurezāñ hai mire sāmne tū 
kyā tirī raah meñ haa.il mirī bīnā.ī hai 
vo sitāre jo chamakte haiñ tire āñgan meñ 
un sitāroñ se to apnī bhī shanāsā.ī hai 
jis ko ik umr ġhazal se kiyā mansūb 'nasīr' 
us ko parkhā to khulā qāfiya-paimā.ī hai"
374,"milne kī tarah mujh se vo pal bhar nahīñ miltā 
dil us se milā jis se muqaddar nahīñ miltā 
ye rāh-e-tamannā hai yahāñ dekh ke chalnā 
is raah meñ sar milte haiñ patthar nahīñ miltā 
ham-rañgī-e-mausam ke talabgār na hote 
saaya bhī to qāmat ke barābar nahīñ miltā 
kahne ko ġham-e-hijr baḌā dushman-e-jāñ hai 
par dost bhī is dost se behtar nahīñ miltā 
kuchh roz 'nasīr' aao chalo ghar meñ rahā jaa.e 
logoñ ko ye shikva hai ki ghar par nahīñ miltā"
375,"misl-e-sahrā hai rifāqat kā chaman bhī ab ke 
jal bujhā apne hī sho.aloñ meñ badan bhī ab ke 
ḳhār-o-ḳhas huuñ to sharar-ḳheziyāñ dekhūñ phir se 
aañkh le aa.ī hai ik aisī kiran bhī ab ke 
ham to vo phuul jo shāḳhoñ pe ye socheñ pahroñ 
kyuuñ sabā bhuul ga.ī apnā chalan bhī ab ke 
manziloñ tak nazar aatā hai shikastoñ kā ġhubār 
saath detī nahīñ aise meñ thakan bhī ab ke 
munsalik ek hī rishte meñ na ho jaa.e kahīñ 
tire māthe tire bistar kī shikan bhī ab ke 
be-gunāhī ke libāde ko utāro bhī 'nasīr' 
raas aa jaa.e agar jurm-e-suḳhan bhī ab ke"
376,"rache-base hue lamhoñ se jab hisāb huā 
ga.e dinoñ kī rutoñ kā ziyāñ savāb huā 
guzar gayā to pas-e-mauj be-kanārī thī 
Thahar gayā to vo dariyā mujhe sarāb huā 
supurdagī ke taqāze kahāñ kahāñ se paḌhūñ 
hunar ke baab meñ paikar tirā kitāb huā 
har aarzū mirī āñkhoñ kī raushnī Thahrī 
charāġh soch meñ gum haiñ ye kyā azaab huā 
kuchh ajnabī se lage āshnā darīche bhī 
kiran kiran jo ujāloñ kā ehtisāb huā 
vo yaḳh-mizāj rahā fāsloñ ke rishtoñ se 
magar gale se lagāyā to aab aab huā 
vo peḌ jis ke tale ruuh gungunātī thī 
usī kī chhāñv se ab mujh ko ijtināb huā 
in āñdhiyoñ meñ kise mohlat-e-qayām yahāñ 
ki ek ḳhema-e-jāñ thā so be-tanāb huā 
salīb-e-sañg ho yā pairahan ke rañg 'nasīr' 
hamāre naam se kyā kyā na intisāb huā"
377,"sabā kā narm sā jhoñkā bhī tāziyāna huā 
ye vaar mujh pe huā bhī to ġhā.ebāna huā 
usī ne mujh pe uThā.e haiñ sañg jis ke liye 
maiñ paash paash huā ghar nigār-ḳhāna huā 
jhulas rahā thā badan garmi-e-nafas se magar 
tire ḳhayāl kā ḳhurshīd shāmiyāna huā 
ḳhud apne hijr kī ḳhvāhish mujhe aziiz rahī 
ye tere vasl kā qissa to ik bahāna huā 
ḳhudā kī sard-mizājī samā ga.ī mujh meñ 
mirī talāsh kā saudā payambarāna huā 
maiñ ik shajar kī tarah rah-guzar meñ Thahrā huuñ 
thakan utaar ke tū kis taraf ravāna huā 
vo shaḳhs jis ke liye sher kah rahā huuñ 'nasīr' 
ġhazal sunā.e hue us ko ik zamāna huā"
378,"sukūt-e-shām se ghabrā na jaa.e āḳhir tū 
mire dayār se guzrī jo ai kiran phir tū 
libās-e-jāñ meñ nahīñ sho.alagī kā rañg magar 
jhulas rahā hai mire saath kyuuñ ba-zāhir tū 
vafā-e-vāda-o-paimāñ kā e'tibār bhī kyā 
ki maiñ to sāhab-e-īmāñ huuñ aur munkir tū 
mire vajūd meñ ik be-zabāñ samundar hai 
utar ke dekh safīne se merī ḳhātir tū 
maiñ shāḳh-e-sabz nahīñ mahram-e-sabā bhī nahīñ 
mire fareb meñ kyuuñ aa gayā hai taa.ir tū 
isī ummīd pe jalte haiñ rāstoñ meñ charāġh 
kabhī to lauT ke aa.egā ai musāfir tū"
379,"tujhe kyā ḳhabar mire be-ḳhabar mirā silsila koī aur hai 
jo mujhī ko mujh se baham kare vo gurez-pā koī aur hai 
mire mausamoñ ke bhī taur the mire barg-o-bār hī aur the 
magar ab ravish hai alag koī magar ab havā koī aur hai 
yahī shahr shahr-e-qarār hai to dil-e-shikasta kī ḳhair ho 
mirī aas hai kisī aur se mujhe pūchhtā koī aur hai 
ye vo mājrā-e-firāq hai jo mohabbatoñ se na khul sakā 
ki mohabbatoñ hī ke darmiyāñ sabab-e-jafā koī aur hai 
haiñ mohabbatoñ kī amānateñ yahī hijrateñ yahī qurbateñ 
diye bām-o-dar kisī aur ne to rahā basā koī aur hai 
ye fazā ke rañg khule khule isī pesh-o-pas ke haiñ silsile 
abhī ḳhush-navā koī aur thā abhī par-kushā koī aur hai 
dil-e-zūd-ranj na kar gila kisī garm o sard raqīb kā 
ruḳh-e-nā-sazā to hai rū-ba-rū pas-e-nā-sazā koī aur hai 
bahut aa.e hamdam o chāra-gar jo numūd-o-nām ke ho ga.e 
jo zavāl-e-ġham kā bhī ġham kare vo ḳhush-āshnā koī aur hai 
ye 'nasīr' shām-e-supurdagī kī udaas udaas sī raushnī 
ba-kanār-e-gul zarā dekhnā ye tumhī ho yā koī aur hai"
380,"vo ham-safar thā magar us se ham-navā.ī na thī 
ki dhuup chhāñv kā aalam rahā judā.ī na thī 
na apnā rañj na auroñ kā dukh na terā malāl 
shab-e-firāq kabhī ham ne yuuñ gañvā.ī na thī 
mohabbatoñ kā safar is tarah bhī guzrā thā 
shikasta-dil the musāfir shikasta-pā.ī na thī 
adāvateñ thīñ, taġhāful thaa, ranjisheñ thiiñ bahut 
bichhaḌne vaale meñ sab kuchh thaa, bevafā.ī na thī 
bichhaḌte vaqt un āñkhoñ meñ thī hamārī ġhazal 
ġhazal bhī vo jo kisī ko abhī sunā.ī na thī 
kise pukār rahā thā vo Dūbtā huā din 
sadā to aa.ī thī lekin koī duhā.ī na thī 
kabhī ye haal ki donoñ meñ yak-dilī thī bahut 
kabhī ye marhala jaise ki āshnā.ī na thī 
ajiib hotī hai rāh-e-suḳhan bhī dekh 'nasīr' 
vahāñ bhī aa ga.e āḳhir, jahāñ rasā.ī na thī"
381,"ai sabā kah bahār kī bāteñ 
is but-e-gul-ezār kī bāteñ 
kis pe chhoḌe nigāh kā shahbāz 
kyā kare hai shikār kī bāteñ 
mehrbānī siiñ yā hoñ ġhusse siiñ 
pyārī lagtī haiñ yaar kī bāteñ 
chhoḌte kab haiñ naqd-e-dil kuuñ sanam 
jab ye karte haiñ pyaar kī bāteñ 
pūchhiye kuchh kaheñ haiñ kuchh 'nājī' 
aa paḌīñ rozgār kī bāteñ"
382,"dekh mohan tirī kamar kī taraf 
phir gayā maanī apne ghar kī taraf 
jin ne dekhe tire lab-e-shīrīñ 
nazar us kī nahīñ shakar kī taraf 
hai muhāl un kā daam meñ aanā 
dil hai maa.il butāñ kā zar kī taraf 
tere ruḳhsār kī safā.ī dekh 
chashm daanā kī na.iiñ guhar kī taraf 
haiñ ḳhushāmad-talab sab ahl-e-duval 
ġhaur karte na.iiñ hunar kī taraf 
māh-rū ne safar kiyā hai jidhar 
dil mirā hai usī nagar kī taraf 
hashr meñ pāk-bāz hai 'nājī' 
bad-amal jā.eñge saqar kī taraf"
383,"dekhī bahār ham ne kal zor mai-kade meñ 
hañsne siiñ us sajan ke thā shor mai-kade meñ 
the josh-e-mul siiñ aisī shorish meñ daaġh dil ke 
goyā ki kūdte haiñ ye mor mai-kade meñ 
phandā rakhā thā maiñ ne shāyad ki vo parī-rū 
dekhe to paas mere ho daur mai-kade meñ 
hai aarzū ki hamdam vo māh-rū ho merā 
de shaam siiñ jo pyāla ho bhor mai-kade meñ 
saaqī vahī hai merā 'nājī' ki gar marūñ maiñ 
mujh vāste banā de jā gor mai-kade meñ"
384,"dil kā khoj na paayā hargiz dekhā khol jo qabroñ ko 
jiite jī DhūñDe so paave ḳhabar karo be-ḳhabroñ ko 
toshak baalā posh razā.ī hai bhūle majnūñ barsoñ tak 
jab dikhlāve zulf sajan kī ban meñ aavte abroñ ko 
kāfir nafas har ek kā tarsā zar kuuñ paayā baḳhtoñ siiñ 
ātish kī puujā meñ guzrī umr tamām un gabroñ ko 
mard jo aajiz ho tan man siiñ kahe ḳhush-āmad bāvar kar 
mohtājī kā ḳhāsā hai rubāh kare hai babroñ ko 
vaadā chuuk phir aayā 'nājī' dars kī ḳhātir phaḌke mat 
chhūT gale tere ai zālim sabr kahāñ be-sabroñ ko"
385,"kamar kī baat sunte haiñ ye kuchh paa.ī nahīñ jaatī 
kahe haiñ baat aisī ḳhayāl meñ mere nahīñ aatī 
jo chāho sair-e-dariyā vaqf hai mujh chashm kī kashtī 
har ek mū-e-palak merā hai goyā ghaaT ḳhairātī 
ba-rañg us ke nahīñ mahbūb dil rone ko āshiq ke 
sa.ādat ḳhaañ hai laḌkā vaz.a kar letā hai barsātī 
jo koī aslī hai ThanDā garm yāqūtī meñ kyūñkar ho 
na laave taab tere lab kī jo nāmard hai zaatī 
na dekhā baaġh meñ nargis niiñ tujh kuuñ sharm jaane siiñ 
isī ġham meñ huī hai sar-nigūñ vo vaqt nahīñ paatī 
kahāñ mumkin hai 'nājī' sā ki taqvā aur salāh aave 
nigāh-e-mast-e-ḳhūbāñ vo nahīñ letā ḳharābātī"
386,"lab-e-shīrīñ hai misrī yūsuf-e-sānī hai ye laḌkā 
na chhoḌegā merā dil chāh-e-kan.ānī hai ye laḌkā 
liyā bosa kisī ne aur garebāñ-gīr hai merā 
Dubāyā chāhtā hai sab ko tūfānī hai ye laḌkā 
sar uupar laal chīrā aur dahan juuñ ġhuncha-e-rañgīñ 
bahār-e-mudda.ā lāl-e-badḳhshānī hai ye laḌkā 
qayāmat hai jhamak baazū ke tāvīz-e-talā.ī kī 
hisār-e-husn kuuñ qaa.im kiyā baanī hai ye laḌkā 
hue rū-posh us kā husn dekh anjum ke juuñ ḳhūbāñ 
chamaktā hai ba-rañg-mehr nūrānī hai ye laḌkā 
qayāmat qāmat us kā jin ne dekhā so huā bismil 
magar sar tā qadam teġh-e-sulemānī hai ye laḌkā 
maiñ apnā jaan o dil qurbāñ karūñ uus par setī 'nājī' 
jise dekheñ siiñ hue iid ramzānī hai ye laḌkā"
387,"mah-ruḳhāñ kī jo mehrbānī hai 
ye madad mujh pe āsmānī hai 
rashk siiñ us ke saaf chehre ke 
chashm par aa.ine kī paanī hai 
daam meñ bul-havas ke aayā na.iiñ 
kyuuñ ki ye baaz āshyānī hai 
charb hai sham.a par jamāl us kā 
sham.a kī raushnī zabānī hai 
us ke ruḳhsār dekh jiitā huuñ 
aarzī merī zindagānī hai 
sirf sūrat kā band na.iiñ 'nājī' 
āshiq-e-sāhab-e-ma.ānī hai"
388,"tere bhaa.ī ko chāhā ab terī kartā huuñ pā-bosī 
mujhe sartāj kar rakh jaan meñ āshiq huuñ maurūsī 
rafū kar de haiñ aisā pyaar jo āshiq haiñ yaksū siiñ 
phaḌā kar aur siiñ shaal apnī kahtā hai mujhe tū sī 
huā maḳhfī mazā ab shāhidī siiñ shahad kī zāhir 
magar zambūr ne shīrīnī un hoñToñ kī jā chūsī 
kise ye taab jo us kī tajallī meñ rahe Thahrā 
rumūz-e-taur laatī hai sajan terī kamar mū sī 
samātā na.iiñ izaar apne meñ abtar dekh rañg us kā 
kare kim-ḳhvāb so jaane kī yuuñ paate haiñ jāsūsī 
ba-rañg-e-sham.a kyuuñ yāqūb kī āñkheñ nahīñ raushan 
zamāne meñ sunā yūsuf kā pairāhan thā fānūsī 
na chhoḌūñ us lab-e-irfāñ ko 'nājī' aur luTā duuñ sab 
mile gar mujh ko mulk-e-ḳhusravī aur tāj-e-kā.ūsī"
389,"ye daur guzrā kabhī na dekhīñ piyā kī añkhiyāñ ḳhumār-matiyāñ 
kahe the mardum sharābī un kuuñ nikal ga.iiñ apnī de ġhalatiyāñ 
sivā.e gul ke vo shoḳh añkhiyāñ kisī taraf ko nahīñ haiñ rāġhib 
to barg-e-nargis upar bajā hai likhūñ jo apne sajan kuuñ patiyāñ 
sanam kī zulfāñ ko hijr meñ ab ga.e haiñ mujh nain haiñ ḳhvāb rāhat 
lage hai kāñTā nazar meñ sonā kaTeñgī kaise ye kaalī ratiyāñ 
jo sham.a-rū ke do lab haiñ shīrīñ to sabza-e-ḳhat bajā hai us par 
zamīn pakḌī hai tūtiyoñ ne sunīñ jo mīThī piyā kī batiyāñ 
ḳhayāl kar kar bhaTak rahā huuñ nazar jo aa.e tevar haiñ bāñke 
banāo bantā nahīñ hai 'nājī' jo us sajan ko lagā.ūñ chhatiyāñ"
390,"zikr har sub.h o shaam hai terā 
vird-e-āshiq kuuñ naam hai terā 
mat kar āzād dām-e-zulf siiñ dil 
bāl-bāñdhā ġhulām hai terā 
lashkar-e-ġham ne dil siiñ kuuch kiyā 
jab se is meñ maqām hai terā 
jām-e-mai kā pilānā hai be-rañg 
shauq jin kuuñ mudām hai terā 
aaj 'nājī' se ram na kar ai shoḳh 
dekh muddat siiñ raam hai terā"
391,"ze-hāl-e-miskīñ makun taġhāful durā.e naināñ banā.e batiyāñ 
ki tāb-e-hijrāñ nadāram ai jaañ na lehū kaahe lagā.e chhatiyāñ 
shabān-e-hijrāñ darāz chuuñ zulf o roz-e-vaslat chuuñ umr-e-kotāh 
sakhī piyā ko jo maiñ na dekhūñ to kaise kāTūñ añdherī ratiyāñ 
yakāyak az dil do chashm jaadū ba-sad-farebam ba-burd taskīñ 
kise paḌī hai jo jā sunāve piyāre pī ko hamārī batiyāñ 
chuuñ sham-e-sozāñ chuuñ zarra hairāñ z mehr-e-āñ-mah bagashtam āḳhir 
na niiñd naināñ na añg chaināñ na aap aave na bheje patiyāñ 
ba-haqq-e-āñ mah ki roz-e-mahshar ba-dād maarā fareb 'ḳhusrav' 
sapīt man ke durā.e rākhūñ jo jaa.e pā.ūñ piyā kī khatiyāñ"
392,"aage baḌhe na qissa-e-ishq-e-butāñ se ham 
sab kuchh kahā magar na khule rāzdāñ se ham 
ab bhāgte haiñ sāya-e-ishq-e-butāñ se ham 
kuchh dil se haiñ Dare hue kuchh āsmāñ se ham 
hañste haiñ us ke girya-e-be-iḳhtiyār par 
bhūle haiñ baat kah ke koī rāzdāñ se ham 
ab shauq se bigaḌ ke hī bāteñ kiyā karo 
kuchh pā ga.e haiñ aap ke tarz-e-bayāñ se ham 
jannat meñ to nahīñ agar ye zaḳhm-e-teġh-e-ishq 
badleñge tujh ko zindagī-e-jāvedāñ se ham"
393,"ab vo aglā sā iltifāt nahīñ 
jis pe bhūle the ham vo baat nahīñ 
mujh ko tum se e'timād-e-vafā 
tum ko mujh se par iltifāt nahīñ 
rañj kyā kyā haiñ ek jaan ke saath 
zindagī maut hai hayāt nahīñ 
yūñhī guzre to sahl hai lekin 
fursat-e-ġham ko bhī sabāt nahīñ 
koī dil-soz ho to kiije bayāñ 
sarsarī dil kī vārdāt nahīñ 
zarra zarra hai maz.har-e-ḳhurshīd 
jaag ai aañkh din hai raat nahīñ 
qais ho kohkan ho yā 'hālī' 
āshiqī kuchh kisī kī zaat nahīñ"
394,"baat kuchh ham se ban na aa.ī aaj 
bol kar ham ne muñh kī khaa.ī aaj 
chup par apnī bharam the kyā kyā kuchh 
baat bigḌī banī banā.ī aaj 
shikva karne kī ḳhū na thī apnī 
par tabī.at hī kuchh bhar aa.ī aaj 
bazm saaqī ne dī ulaT saarī 
ḳhuub bhar bhar ke ḳhum luñDhā.ī aaj 
ma.asiyat par hai der se yā rab 
nafs aur shara meñ laḌā.ī aaj 
ġhālib aatā hai nafs-e-dūñ yā shar.a 
dekhnī hai tirī ḳhudā.ī aaj 
chor hai dil meñ kuchh na kuchh yaaro 
niind phir raat bhar na aa.ī aaj 
zad se ulfat kī bach ke chalnā thā 
muft 'hālī' ne choT khaa.ī aaj"
395,"burī aur bhalī sab guzar jā.egī 
ye kashtī yūñhī paar utar jā.egī 
milegā na gulchīñ ko gul kā patā 
har ik pañkhuḌī yuuñ bikhar jā.egī 
raheñge na mallāh ye din sadā 
koī din meñ gañgā utar jā.egī 
idhar ek ham aur zamāna udhar 
ye baazī to so bisve har jā.egī 
banāvaT kī sheḳhī nahīñ rahtī shaiḳh 
ye izzat to jā.egī par jā.egī 
na puurī huī haiñ umīdeñ na hoñ 
yūñhī umr saarī guzar jā.egī 
suneñge na 'hālī' kī kab tak sadā 
yahī ek din kaam kar jā.egī"
396,"dhuum thī apnī pārsā.ī kī 
kī bhī aur kis se āshnā.ī kī 
kyuuñ baḌhāte ho iḳhtilāt bahut 
ham ko tāqat nahīñ judā.ī kī 
muñh kahāñ tak chhupāoge ham se 
tum ko aadat hai ḳhud-numā.ī kī 
laag meñ haiñ lagāo kī bāteñ 
sulh meñ chheḌ hai laḌā.ī kī 
milte ġhairoñ se ho milo lekin 
ham se bāteñ karo safā.ī kī 
dil rahā pā-e-band-e-ulfat-e-dām 
thī abas aarzū rihā.ī kī 
dil bhī pahlū meñ ho to yaañ kis se 
rakhiye ummīd dilrubā.ī kī 
shahr o dariyā se baaġh o sahrā se 
bū nahīñ aatī āshnā.ī kī 
na milā koī ġhārat-e-īmāñ 
rah ga.ī sharm pārsā.ī kī 
baḳht-e-ham-dastāni-e-shaidā 
tū ne āḳhir ko nā-rasā.ī kī 
sohbat-e-gāh-gāhi-e-rashkī 
tū ne bhī ham se bevafā.ī kī 
maut kī tarah jis se Darte the 
saa.at aa pahuñchī us judā.ī kī 
zinda phirne kī hai havas 'hālī' 
intihā hai ye be-hayā.ī kī"
397,"dil ko dard-āshnā kiyā tū ne 
dard-e-dil ko davā kiyā tū ne 
tab-e-insāñ ko dī sirisht-e-vafā 
ḳhaak ko kīmiyā kiyā tū ne 
vasl-e-jānāñ muhāl Thahrāyā 
qatl-e-āshiq ravā kiyā tū ne 
thā na juz ġham bisāt-e-āshiq meñ 
ġham ko rāhat-fazā kiyā tū ne 
jaan thī ik vabāl furqat meñ 
shauq ko jāñ-guzā kiyā tū ne 
thī mohabbat meñ nañg minnat-e-ġhair 
jazb-e-dil ko rasā kiyā tū ne 
raah zāhid ko jab kahīñ na milī 
dar-e-mai-ḳhāna vā kiyā tū ne 
qat.a hone hī jab lagā paivand 
ġhair ko āshnā kiyā tū ne 
thī jahāñ kārvāñ ko denī raah 
ishq ko rahnumā kiyā tū ne 
naav bhar kar jahāñ Dubonī thī 
aql ko nāḳhudā kiyā tū ne 
baḌh ga.ī jab pidar ko mehr-e-pisar 
us ko us se judā kiyā tū ne 
jab huā mulk o maal rahzan-e-hosh 
bādshah ko gadā kiyā tū ne 
jab milī kām-e-jāñ ko lazzat-e-dard 
dard ko be-davā kiyā tū ne 
jab diyā rāh-rau ko zauq-e-talab 
sa.ī ko nā-rasā kiyā tū ne 
parda-e-chashm the hijāb bahut 
husn ko ḳhud-numā kiyā tū ne 
ishq ko tāb-e-intizār na thī 
ġhurfa ik dil meñ vā kiyā tū ne 
haram ābād aur dair ḳharāb 
jo kiyā sab bajā kiyā tū ne 
saḳht afsurda tab.a thī ahbāb 
ham ko jaadū navā kiyā tū ne 
phir jo dekhā to kuchh na thā yā rab 
kaun pūchhe ki kyā kiyā tū ne 
'hālī' uTThā hilā ke mahfil ko 
āḳhir apnā kahā kiyā tū ne"
398,"dil se ḳhayāl-e-dost bhulāyā na jā.egā 
siine meñ daaġh hai ki miTāyā na jā.egā 
tum ko hazār sharm sahī mujh ko laakh zabt 
ulfat vo raaz hai ki chhupāyā na jā.egā 
ai dil razā-e-ġhair hai shart-e-razā-e-dost 
zinhār bār-e-ishq uThāyā na jā.egā 
dekhī haiñ aisī un kī bahut mehrbāniyāñ 
ab ham se muñh meñ maut ke jaayā na jā.egā 
mai tund o zarf-e-hausla-e-ahl-e-bazm tañg 
saaqī se jaam bhar ke pilāyā na jā.egā 
raazī haiñ ham ki dost se ho dushmanī magar 
dushman ko ham se dost banāyā na jā.egā 
kyuuñ chheḌte ho zikr na milne kā raat ke 
pūchheñge ham sabab to batāyā na jā.egā 
bigḌeñ na baat baat pe kyuuñ jānte haiñ vo 
ham vo nahīñ ki ham ko manāyā na jā.egā 
milnā hai aap se to nahīñ hasr ġhair par 
kis kis se iḳhtilāt baḌhāyā na jā.egā 
maqsūd apnā kuchh na khulā lekin is qadar 
ya.anī vo DhūñDte haiñ jo paayā na jā.egā 
jhagḌoñ meñ ahl-e-dīñ ke na 'hālī' paḌeñ bas aap 
qissa huzūr se ye chukāyā na jā.egā"
399,"ġham-e-furqat hī meñ marnā ho to dushvār nahīñ 
shādi-e-vasl bhī āshiq ko sazā-vār nahīñ 
ḳhūb-rūī ke liye zishtī-e-ḳhū bhī hai zarūr 
sach to ye hai ki koī tujh sā tarah-dār nahīñ 
qaul dene meñ ta.ammul na qasam se inkār 
ham ko sachchā nazar aatā koī iqrār nahīñ 
kal ḳharābāt meñ ik goshe se aatī thī sadā 
dil meñ sab kuchh hai magar ruḳhsat-e-guftār nahīñ 
haq huā kis se adā us kī vafādārī kā 
jis ke nazdīk jafā bā.is-e-āzār nahīñ 
dekhte haiñ ki pahuñchtī hai vahāñ kaun sī raah 
ka.aba o dair se kuchh ham ko sarokār nahīñ 
hoñge qaa.il vo abhī matla-e-sānī sun kar 
jo tajallī meñ ye kahte haiñ ki takrār nahīñ"
400,"ghar hai vahshat-ḳhez aur bastī ujaaḌ 
ho ga.ī ek ik ghaḌī tujh bin pahāḌ 
aaj tak qasr-e-amal hai nā-tamām 
bañdh chukī hai bār-hā khul khul ke paaḌ 
hai pahuñchnā apnā choTī tak muhāl 
ai talab niklā bahut ūñchā pahāḌ 
khelnā aatā hai ham ko bhī shikār 
par nahīñ zāhid koī TaTTī kī aaḌ 
dil nahīñ raushan to haiñ kis kaam ke 
sau shabistāñ meñ agar raushan haiñ jhaaḌ 
iid aur nauroz hai sab dil ke saath 
dil nahīñ hāzir to duniyā hai ujaaḌ 
khet raste par hai aur rah-rau savār 
kisht hai sarsabz aur nīchī hai baaḌ 
baat vaa.iz kī koī pakḌī ga.ī 
in dinoñ kam-tar hai kuchh ham par latāḌ 
tum ne 'hālī' khol kar nāhaq zabāñ 
kar liyā saarī ḳhudā.ī se bigāḌ"
401,"go javānī meñ thī kaj-rā.ī bahut 
par javānī ham ko yaad aa.ī bahut 
zer-e-burqa.a tū ne kyā dikhlā diyā 
jam.a haiñ har sū tamāshā.ī bahut 
haT pe is kī aur pis jaate haiñ dil 
raas hai kuchh us ko ḳhud-rā.ī bahut 
sarv yā gul aañkh meñ jachte nahīñ 
dil pe hai naqsh us kī rānā.ī bahut 
chuur thā zaḳhmoñ meñ aur kahtā thā dil 
rāhat is taklīf meñ paa.ī bahut 
aa rahī hai chāh-e-yūsuf se sadā 
dost yaañ thoḌe haiñ aur bhaa.ī bahut 
vasl ke ho ho ke sāmāñ rah ga.e 
meñh na barsā aur ghaTā chhā.ī bahut 
jāñ-nisārī par vo bol uTThe mirī 
haiñ fidā.ī kam tamāshā.ī bahut 
ham ne har adnā ko aalā kar diyā 
ḳhāksārī apnī kaam aa.ī bahut 
kar diyā chup vāqi.āt-e-dahr ne 
thī kabhī ham meñ bhī goyā.ī bahut 
ghaT ga.iiñ ḳhud talḳhiyāñ ayyām kī 
yā ga.ī kuchh baḌh shakebā.ī bahut 
ham na kahte the ki 'hālī' chup raho 
rāst-goī meñ hai rusvā.ī bahut"
402,"hai justujū ki ḳhuub se hai ḳhūb-tar kahāñ 
ab Thahartī hai dekhiye jā kar nazar kahāñ 
haiñ daur-e-jām-e-avval-e-shab meñ ḳhudī se duur 
hotī hai aaj dekhiye ham ko sahar kahāñ 
yā rab is iḳhtilāt kā anjām ho ba-ḳhair 
thā us ko ham se rabt magar is qadar kahāñ 
ik umr chāhiye ki gavārā ho nīsh-e-ishq 
rakkhī hai aaj lazzat-e-zaḳhm-e-jigar kahāñ 
bas ho chukā bayāñ kasal-o-ranj-e-rāh kā 
ḳhat kā mire javāb hai ai nāma-bar kahāñ 
kaun o makāñ se hai dil-e-vahshī kanāra-gīr 
is ḳhānumāñ-ḳharāb ne DhūñDā hai ghar kahāñ 
ham jis pe mar rahe haiñ vo hai baat hī kuchh aur 
aalam meñ tujh se laakh sahī tū magar kahāñ 
hotī nahīñ qubūl duā tark-e-ishq kī 
dil chāhtā na ho to zabāñ meñ asar kahāñ 
'hālī' nashāt-e-naġhma-o-mai DhūñDhte ho ab 
aa.e ho vaqt-e-sub.h rahe raat bhar kahāñ"
403,"hai ye takiya tirī atāoñ par 
vahī isrār hai ḳhatāoñ par 
raheñ nā-āshnā zamāne se 
haq hai terā ye āshnāoñ par 
rahravo bā-ḳhabar raho ki gumāñ 
rahzanī kā hai rahnumāoñ par 
hai vo der āshnā to aib hai kyā 
marte haiñ ham inhīñ adāoñ par 
us ke kūche meñ haiñ vo be-par o baal 
uḌte phirte haiñ jo havāoñ par 
shahsavāroñ pe band hai jo raah 
vaqf hai yaañ barahna paañv par 
nahīñ mun.im ko us kī buuñd nasīb 
meñh barastā hai jo gadāoñ par 
nahīñ mahdūd baḳhshisheñ terī 
zāhidoñ par na pārsāoñ par 
haq se darḳhvāst afv kī 'hālī' 
kiije kis muñh se in ḳhatāoñ par"
404,"haq vafā ke jo ham jatāne lage 
aap kuchh kah ke muskurāne lage 
thā yahāñ dil meñ tān-e-vasl-e-adū 
uzr un kī zabāñ pe aane lage 
ham ko jiinā paḌegā furqat meñ 
vo agar himmat āzmāne lage 
Dar hai merī zabāñ na khul jaa.e 
ab vo bāteñ bahut banāne lage 
jaan bachtī nazar nahīñ aatī 
ġhair ulfat bahut jatāne lage 
tum ko karnā paḌegā uzr-e-jafā 
ham agar dard-e-dil sunāne lage 
saḳht mushkil hai sheva-e-taslīm 
ham bhī āḳhir ko jī churāne lage 
jī meñ hai luuñ razā-e-pīr-e-muġhāñ 
qāfile phir haram ko jaane lage 
sirr-e-bātin ko faash kar yā rab 
ahl-e-zāhir bahut satāne lage 
vaqt-e-ruḳhsat thā saḳht 'hālī' par 
ham bhī baiThe the jab vo jaane lage"
405,"haqīqat mahram-e-asrār se pūchh 
mazā añgūr kā mai-ḳhvār se pūchh 
vafā aġhyār kī aġhyār se sun 
mirī ulfat dar o dīvār se pūchh 
hamārī āh-e-be-tāsīr kā haal 
kuchh apne dil se kuchh aġhyār se pūchh 
diloñ meñ Dālnā zauq-e-asīrī 
kamand-e-gesū-e-ḳhamdār se pūchh 
dil-e-mahjūr se sun lazzat-e-vasl 
nashāt-e-āfiyat bīmār se pūchh 
nahīñ juz girya-e-ġham hāsil-e-ishq 
hamārī chashm-e-dariyā-bār se pūchh 
nahīñ āb-e-baqā juz jalva-e-dost 
kisī lab-tishna-e-dīdār se pūchh 
fareb-e-vāda-e-dildār kī qadr 
shahīd-e-ḳhanjar-e-inkār se pūchh 
fuġhān-e-shauq ko maane nahīñ vasl 
ye nukta andalīb-e-zār se pūchh 
tasavvur meñ kiyā karte haiñ jo ham 
vo tasvīr-e-ḳhayāl-e-yār se pūchh 
matā-e-be-bahā hai sher-e-'hālī' 
mirī qīmat mirī guftār se pūchh"
406,"hashr tak yaañ dil shakebā chāhiye 
kab mileñ dilbar se dekhā chāhiye 
hai tajallī bhī naqāb-e-rū-e-yār 
us ko kin āñkhoñ se dekhā chāhiye 
ġhair-mumkin hai na ho tāsīr-e-ġham 
hāl-e-dil phir us ko likkhā chāhiye 
hai dil-afgāroñ kī dildārī zarūr 
gar nahīñ ulfat madārā chāhiye 
hai kuchh ik baaqī ḳhalish ummīd kī 
ye bhī miT jaa.e to phir kyā chāhiye 
dostoñ kī bhī na ho parvā jise 
be-niyāzī us kī dekhā chāhiye 
bhā ga.e haiñ aap ke andāz o naaz 
kījiye iġhmāz jitnā chāhiye 
shaiḳh hai in kī nigah jaadū bharī 
sohbat-e-rindāñ se bachnā chāhiye 
lag ga.ī chup 'hālī'-e-ranjūr ko 
haal is kā kis se pūchhā chāhiye"
407,"ishq ko tark-e-junūñ se kyā ġharaz 
charḳh-e-gardāñ ko sukūñ se kyā ġharaz 
dil meñ hai ai ḳhizr gar sidaq-e-talab 
rāh-rau ko rah-numoñ se kyā ġharaz 
hājiyo hai ham ko ghar vaale se kaam 
ghar ke mehrāb o sutūñ se kyā ġharaz 
gungunā kar aap ro paḌte haiñ jo 
un ko chañg o arġhanūñ se kyā ġharaz 
nek kahnā nek jis ko dekhnā 
ham ko taftīsh-e-darūñ se kyā ġharaz 
dost haiñ jab zaḳhm-e-dil se be-ḳhabar 
un ko apne ashk-e-ḳhūñ se kyā ġharaz 
ishq se hai mujtanib zāhid abas 
sher ko said-e-zabūñ se kyā ġharaz 
kar chukā jab shaiḳh tasḳhīr-e-qulūb 
ab use duniyā-e-dūñ se kyā ġharaz 
aa.e ho 'hālī' pa.e-taslīm yaañ 
aap ko chūn-o-chagūñ se kyā ġharaz"
408,"jiite jī maut ke tum muñh meñ na jaanā hargiz 
dosto dil na lagānā na lagānā hargiz 
ishq bhī taak meñ baiThā hai nazar-bāzoñ kī 
dekhnā sher se āñkheñ na laḌānā hargiz 
haath malne na hoñ piirī meñ agar hasrat se 
to javānī meñ na ye rog basānā hargiz 
jitne raste the tire ho ga.e vīrāñ ai ishq 
aa ke vīrānoñ meñ ab ghar na basānā hargiz 
kuuch sab kar ga.e dillī se tire qadr-shanās 
qadr yaañ rah ke ab apnī na gañvānā hargiz 
tazkira dehli-e-marhūm kā ai dost na chheḌ 
na sunā jā.egā ham se ye fasāna hargiz 
DhūñDtā hai dil-e-shorīda bahāne mutrib 
dard-añgez ġhazal koī na gaanā hargiz 
sohbateñ aglī musavvir hameñ yaad ā.eñgī 
koī dilchasp muraqqā na dikhānā hargiz 
le ke daaġh aa.egā siine pe bahut ai sayyāh 
dekh is shahr ke khañDaroñ meñ na jaanā hargiz 
chappe chappe pe haiñ yaañ gauhar-e-yaktā tah-e-ḳhāk 
dafn hogā kahīñ itnā na ḳhazāna hargiz 
miT ga.e tere miTāne ke nishāñ bhī ab to 
ai falak is se ziyāda na miTānā hargiz 
vo to bhūle the hameñ ham bhī unheñ bhuul ga.e 
aisā badlā hai na badlegā zamāna hargiz 
ham ko gar tū ne rulāyā to rulāyā ai charḳh 
ham pe ġhairoñ ko to zālim na hañsānā hargiz 
āḳhirī daur meñ bhī tujh ko qasam hai saaqī 
bhar ke ik jaam na pyāsoñ ko pilānā hargiz 
baḳht so.e haiñ bahut jaag ke ai daur-e-zamāñ 
na abhī niind ke mātoñ ko jagānā hargiz 
kabhī ai ilm o hunar ghar thā tumhārā dillī 
ham ko bhūle ho to ghar bhuul na jaanā hargiz 
shā.irī mar chukī ab zinda na hogī yaaro 
yaad kar kar ke use jī na kuḌhānā hargiz 
'ġhālib' o 'shefta' o 'nayyar' o 'āzurda' o 'zauq' 
ab dikhā.egā ye shakleñ na zamānā hargiz 
'momin' o 'alvī' o 'sahbā.ī' o 'mamnūñ' ke baad 
sher kā naam na legā koī daanā hargiz 
kar diyā mar ke yagānoñ ne yagāna ham ko 
varna yaañ koī na thā ham meñ yagāna hargiz 
'dāġh' o 'majrūh' ko sun lo ki phir is gulshan meñ 
na sunegā koī bulbul kā tarāna hargiz 
raat āḳhir huī aur bazm huī zer-o-zabar 
ab na dekhoge kabhī lutf-e-shabāna hargiz 
bazm-e-mātam to nahīñ bazm-e-suḳhan hai 'hālī' 
yaañ munāsib nahīñ ro ro ke rulānā hargiz"
409,"junūñ kār-farmā huā chāhtā hai 
qadam dasht paimā huā chāhtā hai 
dam-e-girya kis kā tasavvur hai dil meñ 
ki ashk ashk dariyā huā chāhtā hai 
ḳhat aane lage shikva-āmez un ke 
milāp un se goyā huā chāhtā hai 
bahut kaam lene the jis dil se ham ko 
vo sarf-e-tamannā huā chāhtā hai 
abhī lene paa.e nahīñ dam jahāñ meñ 
ajal kā taqāzā huā chāhtā hai 
mujhe kal ke vaade pe karte haiñ ruḳhsat 
koī va.ada puurā huā chāhtā hai 
fuzūñ tar hai kuchh in dinoñ zauq-e-isyāñ 
dar-e-rahmat ab vā huā chāhtā hai 
qalaq gar yahī hai to rāz-e-nihānī 
koī din meñ rusvā huā chāhtā hai 
vafā shart-e-ulfat hai lekin kahāñ tak 
dil apnā bhī tujh sā huā chāhtā hai 
bahut haz uThātā hai dil tujh se mil kar 
qalaq dekhiye kyā huā chāhtā hai 
ġham-e-rashk ko talḳh samjhe the hamdam 
so vo bhī gavārā huā chāhtā hai 
bahut chain se din guzarte haiñ 'hālī' 
koī fitna barpā huā chāhtā hai"
410,"kabk o qumrī meñ hai jhagḌā ki chaman kis kā hai 
kal batā degī ḳhizāñ ye ki vatan kis kā hai 
faisla gardish-e-daurāñ ne kiyā hai sau baar 
marv kis kā hai badaḳhshān o ḳhutan kis kā hai 
dam se yūsuf ke jab ābād thā yāqūb kā ghar 
charḳh kahtā thā ki ye bait-e-huzan kis kā hai 
mutma.in is se musalmāñ na masīhī na yahūd 
dost kyā jāniye ye charḳh-e-kuhan kis kā hai 
vaa.iz ik aib se tū paak hai yā zāt-e-ḳhudā 
varna be-aib zamāne meñ chalan kis kā hai 
aaj kuchh aur dinoñ se hai sivā istiġhrāq 
azm-e-tasḳhīr phir ai sheḳh-e-zaman kis kā hai 
aañkh paḌtī hai har ik ahl-e-nazar kī tum par 
tum meñ ruup ai gul o nasrīn o saman kis kā hai 
ishq udhar aql idhar dhun meñ chale haiñ terī 
rasta ab dekhiye donoñ meñ kaThin kis kā hai 
shaan dekhī nahīñ gar tū ne chaman meñ us kī 
valvala tujh meñ ye ai murġh-e-chaman kis kā hai 
haiñ fasāhat meñ masal vaa.iz o 'hālī' donoñ 
dekhnā ye hai ki be-lāg suḳhan kis kā hai"
411,"kah do koī saaqī se ki ham marte haiñ pyāse 
gar mai nahīñ de zahr hī kā jaam balā se 
jo kuchh hai so hai us ke taġhāful kī shikāyat 
qāsid se hai takrār na jhagḌā hai sabā se 
dallāla ne ummīd dilā.ī to hai lekin 
dete nahīñ kuchh dil ko tasallī ye dilāse 
hai vasl to taqdīr ke haath ai shah-e-ḳhūbāñ 
yaañ haiñ to faqat terī mohabbat ke haiñ pyāse 
pyāse tire sar-gashta haiñ jo rāh-e-talab meñ 
hoñToñ ko vo karte nahīñ tar āb-e-baqā se 
dar guzre davā se to bharose pe duā ke 
dar guzreñ duā se bhī duā hai ye ḳhudā se 
ik dard ho bas aaTh pahar dil meñ ki jis ko 
taḳhfīf davā se ho na taskīn duā se 
'hālī' dil-e-insāñ meñ hai gum daulat-e-kaunain 
sharminda hoñ kyuuñ ġhair ke ehsān-o-atā se 
jab vaqt paḌe dījiye dastak dar-e-dil par 
jhukiye fuqarā se na jhamkiye umrā se"
412,"kar ke bīmār dī davā tū ne 
jaan se pahle dil liyā tū ne 
rah-rav-e-tishna-lab na ghabrānā 
ab liyā chashma-e-baqā tū ne 
shaiḳh jab dil hī dair meñ na lagā 
aa ke masjid se kyā liyā tū ne 
duur ho ai dil-e-ma.āl andesh 
kho diyā umr kā mazā tū ne 
ek begāna vaar kar ke nigāh 
kyā kiyā chashm-e-āshnā tū ne 
dil o diiñ kho ke aa.e the sū-e-dair 
yaañ bhī sab kuchh diyā ḳhudā tū ne 
ḳhush hai ummīd-e-ḳhuld par 'hālī' 
koī pūchhe ki kyā kiyā tū ne"
413,"ḳhūbiyāñ apne meñ go be-intihā paate haiñ ham 
par har ik ḳhūbī meñ daaġh ik aib kā paate haiñ ham 
ḳhauf kā koī nishāñ zāhir nahīñ afa.āl meñ 
go ki dil meñ muttasil ḳhauf-e-ḳhudā paate haiñ ham 
karte haiñ taa.at to kuchh ḳhvāhāñ numā.ish ke nahīñ 
par gunah chhup chhup ke karne meñ mazā paate haiñ ham 
diida o dil ko ḳhayānat se nahīñ rakh sakte baaz 
garche dast-o-pā ko aksar be-ḳhatā paate haiñ ham 
dil meñ dard-e-ishq ne muddat se kar rakkhā hai ghar 
par use ālūda-e-hirs-o-havā paate haiñ ham 
ho ke nādim jurm se phir jurm karte haiñ vahī 
jurm se go aap ko nādim sadā paate haiñ ham 
haiñ fidā un dostoñ par jin meñ ho sidq o safā 
par bahut kam aap meñ sidq o safā paate haiñ ham 
go kisī ko aap se hone nahīñ dete ḳhafā 
ik jahāñ se aap ko lekin ḳhafā paate haiñ ham 
jānte apne sivā sab ko haiñ be-mehr o vafā 
apne meñ gar shamma-e-mehr-o-vafā paate haiñ ham 
buḳhl se mansūb karte haiñ zamāne ko sadā 
gar kabhī taufīq-e-īsār o atā paate haiñ ham 
ho agar maqsad meñ nākāmī to kar sakte haiñ sabr 
dard-e-ḳhud-kāmī ko lekin be-davā paate haiñ ham 
Thaharte jaate haiñ jitne chashm-e-ālam meñ bhale 
haal nafs-e-dūñ kā utnā hī burā paate haiñ ham 
jis qadar jhuk jhuk ke milte haiñ buzurg o ḳhurd se 
kibr o naaz utnā hī apne meñ sivā paate haiñ ham 
go bhalā.ī karke ham-jinsoñ se ḳhush hotā hai jī 
tah-nashīñ us meñ magar durd-e-riyā paate haiñ ham 
hai ridā-e-nek-nāmī dosh par apne magar 
daaġh rusvā.ī ke kuchh zer-e-ridā paate haiñ ham 
raah ke tālib haiñ par be-rāh paḌte haiñ qadam 
dekhiye kyā DhūñDhte haiñ aur kyā paate haiñ ham 
nuur ke ham ne gale dekhe haiñ ai 'hālī' magar 
rañg kuchh terī alāpoñ meñ nayā paate haiñ ham"
414,"koī mahram nahīñ miltā jahāñ meñ 
mujhe kahnā hai kuchh apnī zabāñ meñ 
qafas meñ jī nahīñ lagtā kisī tarah 
lagā do aag koī āshiyāñ meñ 
koī din bul-havas bhī shaad ho leñ 
dharā kyā hai ishārāt-e-nihāñ meñ 
kahīñ anjām aa pahuñchā vafā kā 
ghulā jaatā huuñ ab ke imtihāñ meñ 
nayā hai lījiye jab naam us kā 
bahut vus.at hai merī dāstāñ meñ 
dil-e-pur-dard se kuchh kaam lūñgā 
agar fursat milī mujh ko jahāñ meñ 
bahut jī ḳhush huā 'hālī' se mil kar 
abhī kuchh log baaqī haiñ jahāñ meñ"
415,"maiñ to maiñ ġhair ko marne se ab inkār nahīñ 
ik qayāmat hai tire haath meñ talvār nahīñ 
kuchh patā manzil-e-maqsūd kā paayā ham ne 
jab ye jaanā ki hameñ tāqat-e-raftār nahīñ 
chashm-e-bad-dūr bahut phirte haiñ aġhyār ke saath 
ġhairat-e-ishq se ab tak vo ḳhabar-dār nahīñ 
ho chukā naaz uThāne meñ hai go kaam tamām 
lillāhil-hamd ki bāham koī takrār nahīñ 
muddatoñ rashk ne aġhyār se milne na diyā 
dil ne āḳhir ye diyā hukm ki kuchh aar nahīñ 
asl maqsūd kā har chiiz meñ miltā hai patā 
varna ham aur kisī shai ke talabgār nahīñ 
baat jo dil meñ chhupāte nahīñ bantī 'hālī' 
saḳht mushkil hai ki vo qābil-e-iz.hār nahīñ"
416,"ranj aur ranj bhī tanhā.ī kā 
vaqt pahuñchā mirī rusvā.ī kā 
umr shāyad na kare aaj vafā 
kāTnā hai shab-e-tanhā.ī kā 
tum ne kyuuñ vasl meñ pahlū badlā 
kis ko da.avā hai shakebā.ī kā 
ek din raah pe jā pahuñche ham 
shauq thā bādiya-paimā.ī kā 
us se nādān hī ban kar miliye 
kuchh ijāra nahīñ dānā.ī kā 
saat pardoñ meñ nahīñ Thahartī aañkh 
hausla kyā hai tamāshā.ī kā 
darmiyāñ pā-e-nazar hai jab tak 
ham ko da.avā nahīñ bīnā.ī kā 
kuchh to hai qadr tamāshā.ī kī 
hai jo ye shauq ḳhud-ārā.ī kā 
us ko chhoḌā to hai lekin ai dil 
mujh ko Dar hai tirī ḳhud-rā.ī kā 
bazm-e-dushman meñ na jī se utrā 
pūchhnā kyā tirī zebā.ī kā 
yahī anjām thā ai fasl-e-ḳhizāñ 
gul o bulbul kī shanāsā.ī kā 
madad ai jazba-e-taufīq ki yaañ 
ho chukā kaam tavānā.ī kā 
mohtasib uzr bahut haiñ lekin 
izn ham ko nahīñ goyā.ī kā 
hoñge 'hālī' se bahut āvāra 
ghar abhī duur hai rusvā.ī kā"
417,"us ke jaate hī ye kyā ho ga.ī ghar kī sūrat 
na vo dīvār kī sūrat hai na dar kī sūrat 
kis se paimān-e-vafā bāñdh rahī hai bulbul 
kal na pahchān sakegī gul-e-tar kī sūrat 
hai ġham-e-roz-e-judā.ī na nashāt-e-shab-e-vasl 
ho ga.ī aur hī kuchh shām-o-sahar kī sūrat 
apnī jeboñ se raheñ saare namāzī hushyār 
ik buzurg aate haiñ masjid meñ ḳhizar kī sūrat 
dekhiye shaiḳh musavvir se khiche yā na khiche 
sūrat aur aap se be-aib bashar kī sūrat 
vā.izo ātish-e-dozaḳh se jahāñ ko tum ne 
ye Darāyā hai ki ḳhud ban ga.e Dar kī sūrat 
kyā ḳhabar zāhid-e-qāne ko ki kyā chiiz hai hirs 
us ne dekhī hī nahīñ kīsa-e-zar kī sūrat 
maiñ bachā tīr-e-havādis se nishāna ban kar 
aaḌe aa.ī mirī taslīm-e-sipar kī sūrat 
shauq meñ us ke mazā dard meñ us ke lazzat 
nāseho us se nahīñ koī mafar kī sūrat 
hamla apne pe bhī ik bād-e-hazīmat hai zarūr 
rah ga.ī hai yahī ik fat.h o zafar kī sūrat 
rahnumāoñ ke hue jaate haiñ ausān ḳhatā 
raah meñ kuchh nazar aatī hai ḳhatar kī sūrat 
yuuñ to aayā hai tabāhī meñ ye beḌā sau baar 
par Darātī hai bahut aaj bhañvar kī sūrat 
un ko 'hālī' bhī bulāte haiñ ghar apne mehmāñ 
dekhnā aap kī aur aap ke ghar kī sūrat"
418,"vaañ agar jaa.eñ to le kar jaa.eñ kyā 
muñh use ham jā ke ye dikhlā.eñ kyā 
dil meñ hai baaqī vahī hirs-e-gunāh 
phir kiye se apne ham pachhtā.eñ kyā 
aao leñ us ko hamīñ jā kar manā 
us kī be-parvā.iyoñ par jaa.eñ kyā 
dil ko masjid se na mandir se hai uns 
aise vahshī ko kahīñ bahlā.eñ kyā 
jāntā duniyā ko hai ik khel tū 
khel qudrat ke tujhe dikhlā.eñ kyā 
umr kī manzil to juuñ tuuñ kaT ga.ī 
marhale ab dekhiye pesh aa.eñ kyā 
dil ko sab bātoñ kī hai nāseh ḳhabar 
samjhe samjhā.e ko bas samjhā.eñ kyā 
maan liije shaiḳh jo da.avā kare 
ik buzurg-e-dīñ ko ham jhuTlā.eñ kyā 
ho chuke 'hālī' ġhazal-ḳhvānī ke din 
rāgnī be-vaqt kī ab gaa.eñ kyā"
419,"vasl kā us ke dil-e-zār tamannā.ī hai 
na mulāqāt hai jis se na shanāsā.ī hai 
qat.a ummīd ne dil kar diye yaksū sad shukr 
shakl muddat meñ ye allāh ne dikhlā.ī hai 
quvvat-e-dast-e-ḳhudā.ī hai shakebā.ī meñ 
vaqt jab aa ke paḌā hai yahī kaam aa.ī hai 
Dar nahīñ ġhair kā jo kuchh hai so apnā Dar hai 
ham ne jab khaa.ī hai apne hī se zak khaa.ī hai 
nashe meñ chuur na hoñ jhāñjh meñ maḳhmūr na hoñ 
pand ye pīr-e-ḳharābāt ne farmā.ī hai 
nazar aatī nahīñ ab dil meñ tamannā koī 
baad muddat ke tamannā mirī bar aa.ī hai 
baat sachchī kahī aur uñgliyāñ uTThīñ sab kī 
sach meñ 'hālī' koī rusvā.ī sī rusvā.ī hai"
420,"aah jo dil se nikālī jā.egī 
kyā samajhte ho ki ḳhālī jā.egī 
is nazākat par ye shamshīr-e-jafā 
aap se kyūñkar sambhālī jā.egī 
kyā ġham-e-duniyā kā Dar mujh riñd ko 
aur ik botal chaḌhā lī jā.egī 
shaiḳh kī dāvat meñ mai kā kaam kyā 
ehtiyātan kuchh mañgā lī jā.egī 
yād-e-abrū meñ hai 'akbar' mahv yuuñ 
kab tirī ye kaj-ḳhayālī jā.egī"
421,"aaj ārā.ish-e-gesū-e-dotā hotī hai 
phir mirī jaan giraftār-e-balā hotī hai 
shauq-e-pā-bosī-e-jānāñ mujhe baaqī hai hanūz 
ghaas jo ugtī hai turbat pe hinā hotī hai 
phir kisī kaam kā baaqī nahīñ rahtā insāñ 
sach to ye hai ki mohabbat bhī balā hotī hai 
jo zamīñ kūcha-e-qātil meñ nikaltī hai na.ī 
vaqf vo bahr-e-mazār-e-shohadā hotī hai 
jis ne dekhī ho vo chitvan koī us se pūchhe 
jaan kyūñ-kar hadaf-e-tīr-e-qazā hotī hai 
naza.a kā vaqt burā vaqt hai ḳhāliq kī panāh 
hai vo saa.at ki qayāmat se sivā hotī hai 
ruuh to ek taraf hotī hai ruḳhsat tan se 
aarzū ek taraf dil se judā hotī hai 
ḳhud samajhtā huuñ ki rone se bhalā kyā hāsil 
par karūñ kyā yūñhī taskīn zarā hotī hai 
rauñdte phirte haiñ vo majma-e-aġhyār ke saath 
ḳhuub tauqīr-e-mazār-e-shohadā hotī hai 
murġh-e-bismil kī tarah loT gayā dil merā 
nigah-e-nāz kī tāsīr bhī kyā hotī hai 
naala kar lene deñ lillāh na chheḌeñ ahbāb 
zabt kartā huuñ to taklīf sivā hotī hai 
jism to ḳhaak meñ mil jaate hue dekhte haiñ 
ruuh kyā jaane kidhar jaatī hai kyā hotī hai 
huuñ fareb-e-sitam-e-yār kā qaa.il 'akbar' 
marte marte na khulā ye ki jafā hotī hai"
422,"āñkheñ mujhe talvoñ se vo malne nahīñ dete 
armān mire dil ke nikalne nahīñ dete 
ḳhātir se tirī yaad ko Talne nahīñ dete 
sach hai ki hamīñ dil ko sambhalne nahīñ dete 
kis naaz se kahte haiñ vo jhuñjhlā ke shab-e-vasl 
tum to hameñ karvaT bhī badalne nahīñ dete 
parvānoñ ne fānūs ko dekhā to ye bole 
kyuuñ ham ko jalāte ho ki jalne nahīñ dete 
hairān huuñ kis tarah karūñ arz-e-tamannā 
dushman ko to pahlū se vo Talne nahīñ dete 
dil vo hai ki fariyād se labrez hai har vaqt 
ham vo haiñ ki kuchh muñh se nikalne nahīñ dete 
garmi-e-mohabbat meñ vo haiñ aah se māne.a 
pañkhā nafas-e-sard kā jhalne nahīñ dete"
423,"agar dil vāqif-e-nairañgī-e-tab-e-sanam hotā 
zamāne kī do-rañgī kā use hargiz na ġham hotā 
ye pāband-e-musībat dil ke hāthoñ ham to rahte haiñ 
nahīñ to chain se kaTtī na dil hotā na ġham hotā 
unhīñ kī be-vafā.ī kā ye hai āThoñ-pahar sadma 
vahī hote jo qaabū meñ to phir kaahe ko ġham hotā 
lab-o-chashm-e-sanam gar dekhne paate kahīñ shā.ir 
koī shīrīñ-suḳhan hotā koī jādū-raqam hotā 
bahut achchhā huā aa.e na vo merī ayādat ko 
jo vo aate to ġhair aate jo ġhair aate to ġham hotā 
agar qabreñ nazar ātīñ na dārā-o-sikandar kī 
mujhe bhī ishtiyāq-e-daulat-o-jāh-o-hasham hotā 
liye jaatā hai josh-e-shauq ham ko rāh-e-ulfat meñ 
nahīñ to zo.af se dushvār chalnā do-qadam hotā 
na rahne paa.e dīvāroñ meñ rauzan shukr hai varna 
tumheñ to dil-lagī hotī ġharīboñ par sitam hotā"
424,"apne pahlū se vo ġhairoñ ko uThā hī na sake 
un ko ham qissa-e-ġham apnā sunā hī na sake 
zehan merā vo qayāmat ki do-ālam pe muhīt 
aap aaise ki mire zehan meñ aa hī na sake 
dekh lete jo unheñ to mujhe rakhte ma.azūr 
shaiḳh-sāhib magar us bazm meñ jā hī na sake 
aql mahñgī hai bahut ishq ḳhilāf-e-tahzīb 
dil ko is ahd meñ ham kaam meñ lā hī na sake 
ham to ḳhud chāhte the chain se baiTheñ koī dam 
aap kī yaad magar dil se bhulā hī na sake 
ishq kāmil hai usī kā ki patañgoñ kī tarah 
taab nazzāra-e-ma.asūq kī lā hī na sake 
dām-e-hastī kī bhī tarkīb ajab rakkhī hai 
jo phañse us meñ vo phir jaan bachā hī na sake 
maz.har-e-jalva-e-jānāñ hai har ik shai 'akbar' 
be-adab aañkh kisī samt uThā hī na sake 
aisī mantiq se to dīvāngī behtar 'akbar' 
ki jo ḳhāliq kī taraf dil ko jhukā hī na sake"
425,"apnī girah se kuchh na mujhe aap dījiye 
aḳhbār meñ to naam mirā chhāp dījiye 
dekho jise vo pionēr office meñ hai DaTā 
bahr-e-ḳhudā mujhe bhī kahīñ chhāp dījiye 
chashm-e-jahāñ se hālat-e-aslī chhupī nahīñ 
aḳhbār meñ jo chāhiye vo chhāp dījiye 
da.avā bahut baḌā hai riyāzī meñ aap ko 
tūl-e-shab-e-firāq ko to naap dījiye 
sunte nahīñ haiñ shaiḳh na.ī raushnī kī baat 
engine kī un ke kaan meñ ab bhaap dījiye 
is but ke dar pe ġhair se 'akbar' ne kah diyā 
zar hī maiñ dene laayā huuñ jaan aap dījiye"
426,"bahut rahā hai kabhī lutf-e-yār ham par bhī 
guzar chukī hai ye fasl-e-bahār ham par bhī 
urūs-e-dahr ko aayā thā pyaar ham par bhī 
ye besvā thī kisī shab nisār ham par bhī 
biThā chukā hai zamāna hameñ bhī masnad par 
huā kiye haiñ javāhir nisār ham par bhī 
adū ko bhī jo banāyā hai tum ne mahram-e-rāz 
to faḳhr kyā jo huā e'tibār ham par bhī 
ḳhatā kisī kī ho lekin khulī jo un kī zabāñ 
to ho hī jaate haiñ do ek vaar ham par bhī 
ham aise rind magar ye zamāna hai vo ġhazab 
ki Daal hī diyā duniyā kā baar ham par bhī 
hameñ bhī ātish-e-ulfat jalā chukī 'akbar' 
harām ho ga.ī dozaḳh kī naar ham par bhī"
427,"be-takalluf bosa-e-zulf-e-chalīpā lījiye 
naqd-e-dil maujūd hai phir kyuuñ na saudā lījiye 
dil to pahle le chuke ab jaan ke ḳhvāhāñ haiñ aap 
is meñ bhī mujh ko nahīñ inkār achchhā lījiye 
paañv pakaḌ kar kahtī hai zanjīr-e-zindāñ meñ raho 
vahshat-e-dil kā hai iimā rāh-e-sahrā lījiye 
ġhair ko to kar ke zid karte haiñ khāne meñ sharīk 
mujh se kahte haiñ agar kuchh bhuuk ho khā lījiye 
ḳhush-numā chīzeñ haiñ bāzār-e-jahāñ meñ be-shumār 
ek naqd-e-dil se yā-rab mol kyā kyā lījiye 
kushta āḳhir ātish-e-furqat se honā hai mujhe 
aur chande sūrat-e-sīmāb taḌpā lījiye 
fasl-e-gul ke aate hī 'akbar' hue behosh aap 
kholiye āñkhoñ ko sāhab jām-e-sahbā lījiye"
428,"bi.Thā.ī jā.eñgī parde meñ bībayāñ kab tak 
bane rahoge tum is mulk meñ miyāñ kab tak 
haram-sarā kī hifāzat ko teġh hī na rahī 
to kaam deñgī ye chilman kī tīliyāñ kab tak 
miyāñ se biibī haiñ parda hai un ko farz magar 
miyāñ kā ilm hī uTThā to phir miyāñ kab tak 
tabī.atoñ kā numū hai havā-e-maġhrib meñ 
ye ġhairateñ ye harārat ye garmiyāñ kab tak 
avaam bāñdh leñ dohar to third vānTar meñ 
second-o-first kī hoñ band khiḌkiyāñ kab tak 
jo muñh dikhā.ī kī rasmoñ pe hai musir iblīs 
chhupeñgī hazrat-e-havvā kī beTiyāñ kab tak 
janāb hazrat-e-'akbar' haiñ hāmī-e-parda 
magar vo kab tak aur un kī rubā.iyāñ kab tak"
429,"charḳh se kuchh umiid thī hī nahīñ 
aarzū maiñ ne koī kī hī nahīñ 
maz.habī bahas maiñ ne kī hī nahīñ 
fāltū aql mujh meñ thī hī nahīñ 
chāhtā thā bahut sī bātoñ ko 
magar afsos ab vo jī hī nahīñ 
jur.at-e-arz-e-hāl kyā hotī 
nazar-e-lutf us ne kī hī nahīñ 
is musībat meñ dil se kyā kahtā 
koī aisī misāl thī hī nahīñ 
aap kyā jāneñ qadr-e-yā-allāh 
jab musībat koī paḌī hī nahīñ 
shirk chhoḌā to sab ne chhoḌ diyā 
merī koī society hī nahīñ 
pūchhā 'akbar' hai aadmī kaisā 
hañs ke bole vo aadmī hī nahīñ"
430,"dard to maujūd hai dil meñ davā ho yā na ho 
bandagī hālat se zāhir hai ḳhudā ho yā na ho 
jhūmtī hai shāḳh-e-gul khilte haiñ ġhunche dam-ba-dam 
bā-asar gulshan meñ tahrīk-e-sabā ho yā na ho 
vajd meñ laate haiñ mujh ko bulbuloñ ke zamzame 
aap ke nazdīk bā-ma.anī sadā ho yā na ho 
kar diyā hai zindagī ne bazm-e-hastī meñ sharīk 
us kā kuchh maqsūd koī mudda.ā ho yā na ho 
kyuuñ civil-surgeon kā aanā roktā hai ham-nashīñ 
is meñ hai ik baat honour kī shifā ho yā na ho 
maulvī sāhib na chhoḌeñge ḳhudā go baḳhsh de 
gher hī leñge police vaale sazā ho yā na ho 
membarī se aap par to vārnish ho jā.egī 
qaum kī hālat meñ kuchh is se jilā ho yā na ho 
mo'tariz kyuuñ ho agar samjhe tumheñ sayyād dil 
aaise gesū huuñ to shubah daam kā ho yā na ho"
431,"dil-e-māyūs meñ vo shorisheñ barpā nahīñ hotīñ 
umīdeñ is qadar TūTīñ ki ab paidā nahīñ hotīñ 
mirī betābiyāñ bhī juzv haiñ ik merī hastī kī 
ye zāhir hai ki maujeñ ḳhārij az dariyā nahīñ hotīñ 
vahī pariyāñ haiñ ab bhī raajā indar ke akhāḌe meñ 
magar shahzāda-e-gulfām par shaidā nahīñ hotīñ 
yahāñ kī auratoñ ko ilm kī parvā nahīñ be-shak 
magar ye shauharoñ se apne be-parvā nahīñ hotīñ 
ta.alluq dil kā kyā baaqī maiñ rakkhūñ bazm-e-duniyā se 
vo dilkash sūrateñ ab anjuman-ārā nahīñ hotīñ 
huā huuñ is qadar afsurda rañg-e-bāġh-e-hastī se 
havā.eñ fasl-e-gul kī bhī nashāt-afzā nahīñ hotīñ 
qazā ke sāmne be-kār hote haiñ havās 'akbar' 
khulī hotī haiñ go āñkheñ magar biinā nahīñ hotīñ"
432,"dil ho ḳharāb diin pe jo kuchh asar paḌe 
ab kār-e-āshiqī to bahar-kaif kar paḌe 
ishq-e-butāñ kā diin pe jo kuchh asar paḌe 
ab to nibāhnā hai jab ik kaam kar paḌe 
maz.hab chhuḌāyā ishva-e-duniyā ne shaiḳh se 
dekhī jo rail uuñT se āḳhir utar paḌe 
betābiyāñ nasīb na thiiñ varna ham-nashīñ 
ye kyā zarūr thā ki unhīñ par nazar paḌe 
behtar yahī hai qasd udhar kā kareñ na vo 
aisā na ho ki raah meñ dushman kā ghar paḌe 
ham chāhte haiñ mel vajūd-o-adam meñ ho 
mumkin to hai jo beach meñ un kī kamar paḌe 
daanā vahī hai dil jo kare aap kā ḳhayāl 
biinā vahī nazar hai ki jo aap par paḌe 
honī na chāhiye thī mohabbat magar huī 
paḌnā na chāhiye thā ġhazab meñ magar paḌe 
shaitān kī na maan jo rāhat-nasīb ho 
allāh ko pukār musībat agar paḌe 
ai shaiḳh un butoñ kī ye chālākiyāñ to dekh 
nikle agar haram se to 'akbar' ke ghar paḌe"
433,"dil mirā jis se bahaltā koī aisā na milā 
but ke bande mile allāh kā bandā na milā 
bazm-e-yārāñ se phirī bād-e-bahārī māyūs 
ek sar bhī use āmāda-e-saudā na milā 
gul ke ḳhvāhāñ to nazar aa.e bahut itr-farosh 
tālib-e-zamzama-e-bulbul-e-shaidā na milā 
vaah kyā raah dikhā.ī hai hameñ murshid ne 
kar diyā kaabe ko gum aur kalīsā na milā 
rañg chehre kā to collage ne bhī rakkhā qaa.im 
rañg-e-bātin meñ magar baap se beTā na milā 
sayyad uTThe jo gazette le ke to lākhoñ laa.e 
shaiḳh qur.ān dikhāte phire paisā na milā 
hoshyāroñ meñ to ik ik se sivā haiñ 'akbar' 
mujh ko dīvānoñ meñ lekin koī tujh sā na milā"
434,"duniyā meñ huuñ duniyā kā talabgār nahīñ huuñ 
bāzār se guzrā huuñ ḳharīdār nahīñ huuñ 
zinda huuñ magar ziist kī lazzat nahīñ baaqī 
har-chand ki huuñ hosh meñ hushyār nahīñ huuñ 
is ḳhāna-e-hastī se guzar jā.ūñgā be-laus 
saaya huuñ faqat naqsh-ba-dīvār nahīñ huuñ 
afsurda huuñ ibrat se davā kī nahīñ hājat 
ġham kā mujhe ye zo.af hai bīmār nahīñ huuñ 
vo gul huuñ ḳhizāñ ne jise barbād kiyā hai 
uljhūñ kisī dāman se maiñ vo ḳhaar nahīñ huuñ 
yā rab mujhe mahfūz rakh us but ke sitam se 
maiñ us kī ināyat kā talabgār nahīñ huuñ 
go dāva-e-taqvā nahīñ dargāh-e-ḳhudā meñ 
but jis se hoñ ḳhush aisā gunahgār nahīñ huuñ 
afsurdagī o zo.af kī kuchh had nahīñ 'akbar' 
kāfir ke muqābil meñ bhī dīñ-dār nahīñ huuñ"
435,"falsafī ko bahs ke andar ḳhudā miltā nahīñ 
Dor ko suljhā rahā hai aur sirā miltā nahīñ 
ma.arifat ḳhāliq kī aalam meñ bahut dushvār hai 
shahr-e-tan meñ jab ki ḳhud apnā patā miltā nahīñ 
ġhāfiloñ ke lutf ko kaafī hai duniyāvī ḳhushī 
āqiloñ ko be-ġham-e-uqbā mazā miltā nahīñ 
kashti-e-dil kī ilāhī bahr-e-hastī meñ ho ḳhair 
nāḳhudā milte haiñ lekin bā-ḳhudā miltā nahīñ 
ġhāfiloñ ko kyā sunā.ūñ dāstān-e-ishq-e-yār 
sunñe vaale milte haiñ dard-āshnā miltā nahīñ 
zindagānī kā mazā miltā thā jin kī bazm meñ 
un kī qabroñ kā bhī ab mujh ko patā miltā nahīñ 
sirf zāhir ho gayā sarmāya-e-zeb-o-safā 
kyā ta.ajjub hai jo bātin bā-safā miltā nahīñ 
puḳhta tabaoñ par havādis kā nahīñ hotā asar 
kohsāroñ meñ nishān-e-naqsh-e-pā miltā nahīñ 
shaiḳh-sāhib barhaman se laakh barteñ dostī 
be-bhajan gaa.e to mandir se Tikā miltā nahīñ 
jis pe dil aayā hai vo shīrīñ-adā miltā nahīñ 
zindagī hai talḳh jiine kā mazā miltā nahīñ 
log kahte haiñ ki bad-nāmī se bachnā chāhiye 
keh do be us ke javānī kā mazā miltā nahīñ 
ahl-e-zāhir jis qadar chāheñ kareñ bahs-o-jidāl 
maiñ ye samjhā huuñ ḳhudī meñ to ḳhudā miltā nahīñ 
chal base vo din ki yāroñ se bharī thī anjuman 
haa.e afsos aaj sūrat-āshnā miltā nahīñ 
manzil-e-ishq-o-tavakkul manzil-e-ezāz hai 
shaah sab baste haiñ yaañ koī gadā miltā nahīñ 
baar taklīfoñ kā mujh par bār-e-ehsāñ se hai sahl 
shukr kī jā hai agar hājat-ravā miltā nahīñ 
chāñdnī rāteñ bahār apnī dikhātī haiñ to kyā 
be tire mujh ko to lutf ai mah-laqā miltā nahīñ 
ma.anī-e-dil kā kare iz.hār 'akbar' kis tarah 
lafz mauzūñ bahr-e-kashf-e-mudda.ā miltā nahīñ"
436,"gale lagā.eñ kareñ pyaar tum ko eid ke din 
idhar to aao mire gul-ezār eid ke din 
ġhazab kā husn hai ārā.isheñ qayāmat kī 
ayaañ hai qudrat-e-parvardigār eid ke din 
sambhal sakī na tabī.at kisī tarah merī 
rahā na dil pe mujhe iḳhtiyār eid ke din 
vo saal bhar se kudūrat bharī jo thī dil meñ 
vo duur ho ga.ī bas ek baar eid ke din 
lagā liyā unheñ siine se josh-e-ulfat meñ 
ġharaz ki aa hī gayā mujh ko pyaar eid ke din 
kahīñ hai naġhma-e-bulbul kahīñ hai ḳhanda-e-gul 
ayaañ hai josh-e-shabāb-e-bahār eid ke din 
sivayyāñ duudh shakar meva sab muhayyā hai 
magar ye sab hai mujhe nāgavār eid ke din 
mile agar lab-e-shīrīñ kā tere ik bosa 
to lutf ho mujhe albatta yaar eid ke din"
437,"ġhamza nahīñ hotā ki ishārā nahīñ hotā 
aañkh un se jo miltī hai to kyā kyā nahīñ hotā 
jalva na ho ma.anī kā to sūrat kā asar kyā 
bulbul gul-e-tasvīr kā shaidā nahīñ hotā 
allāh bachā.e maraz-e-ishq se dil ko 
sunte haiñ ki ye āriza achchhā nahīñ hotā 
tashbīh tire chehre ko kyā duuñ gul-e-tar se 
hotā hai shagufta magar itnā nahīñ hotā 
maiñ naza.a meñ huuñ aa.eñ to ehsān hai un kā 
lekin ye samajh leñ ki tamāshā nahīñ hotā 
ham aah bhī karte haiñ to ho jaate haiñ badnām 
vo qatl bhī karte haiñ to charchā nahīñ hotā"
438,"hāl-e-dil maiñ sunā nahīñ saktā 
lafz ma.anā ko pā nahīñ saktā 
ishq nāzuk-mizāj hai behad 
aql kā bojh uThā nahīñ saktā 
hosh aarif kī hai yahī pahchān 
ki ḳhudī meñ samā nahīñ saktā 
poñchh saktā hai ham-nashīñ aañsū 
dāġh-e-dil ko miTā nahīñ saktā 
mujh ko hairat hai us kī qudrat par 
alam us ko ghaTā nahīñ saktā"
439,"halqe nahīñ haiñ zulf ke halqe haiñ jaal ke 
haañ ai nigāh-e-shauq zarā dekh-bhāl ke 
pahuñche haiñ tā-kamar jo tire gesū-e-rasā 
ma.anī ye haiñ kamar bhī barābar hai baal ke 
bos-o-kanār-o-vasl-e-hasīnāñ hai ḳhuub shaġhl 
kamtar buzurg hoñge ḳhilāf is ḳhayāl ke 
qāmat se tere sāne-e-qudrat ne ai hasīñ 
dikhlā diyā hai hashr ko sāñche meñ Dhaal ke 
shān-e-dimāġh ishq ke jalve se ye baḌhī 
rakhtā hai hosh bhī qadam apne sambhāl ke 
zīnat muqaddama hai musībat kā dahr meñ 
sab sham.a ko jalāte haiñ sāñche meñ Dhaal ke 
hastī ke haq ke sāmne kyā asl-e-īn-o-āñ 
putle ye sab haiñ aap ke vahm-o-ḳhayāl ke 
talvār le ke uThtā hai har tālib-e-faroġh 
daur-e-falak meñ haiñ ye ishāre hilāl ke 
pechīda zindagī ke karo tum muqaddame 
dikhlā hī degī maut natīja nikāl ke"
440,"hañgāma hai kyuuñ barpā thoḌī sī jo pī lī hai 
Daakā to nahīñ maarā chorī to nahīñ kī hai 
nā-tajraba-kārī se vaa.iz kī ye haiñ bāteñ 
is rañg ko kyā jaane pūchho to kabhī pī hai 
us mai se nahīñ matlab dil jis se hai begāna 
maqsūd hai us mai se dil hī meñ jo khiñchtī hai 
ai shauq vahī mai pī ai hosh zarā so jā 
mehmān-e-nazar is dam ek barq-e-tajallī hai 
vaañ dil meñ ki sadme do yaañ jī meñ ki sab sah lo 
un kā bhī ajab dil hai merā bhī ajab jī hai 
har zarra chamaktā hai anvār-e-ilāhī se 
har saañs ye kahtī hai ham haiñ to ḳhudā bhī hai 
sūraj meñ lage dhabbā fitrat ke karishme haiñ 
but ham ko kaheñ kāfir allāh kī marzī hai 
ta.alīm kā shor aisā tahzīb kā ġhul itnā 
barakat jo nahīñ hotī niyyat kī ḳharābī hai 
sach kahte haiñ shaiḳh 'akbar' hai tā.at-e-haq lāzim 
haañ tark-e-mai-o-shāhid ye un kī buzurgī hai"
441,"har qadam kahtā hai tū aayā hai jaane ke liye 
manzil-e-hastī nahīñ hai dil lagāne ke liye 
kyā mujhe ḳhush aa.e ye hairat-sarā-e-be-sabāt 
hosh uḌne ke liye hai jaan jaane ke liye 
dil ne dekhā hai bisāt-e-quvvat-e-idrāk ko 
kyā baḌhe is bazm meñ āñkheñ uThāne ke liye 
ḳhuub ummīdeñ bañdhīñ lekin huiiñ hirmāñ nasīb 
badliyāñ uTThīñ magar bijlī girāne ke liye 
saañs kī tarkīb par miTTī ko pyaar aa hī gayā 
ḳhud huī qaid us ko siine se lagāne ke liye 
jab kahā maiñ ne bhulā do ġhair ko hañs kar kahā 
yaad phir mujh ko dilānā bhuul jaane ke liye 
dīda-bāzī vo kahāñ āñkheñ rahā kartī haiñ band 
jaan hī baaqī nahīñ ab dil lagāne ke liye 
mujh ko ḳhush aa.ī hai mastī shaiḳh jī ko farbahī 
maiñ huuñ piine ke liye aur vo haiñ khāne ke liye 
allāh allāh ke sivā āḳhir rahā kuchh bhī na yaad 
jo kiyā thā yaad sab thā bhuul jaane ke liye 
sur kahāñ ke saaz kaisā kaisī bazm-e-sāma.īn 
josh-e-dil kaafī hai 'akbar' taan uḌāne ke liye"
442,"havā-e-shab bhī hai ambar-afshāñ uruuj bhī hai mah-e-mubīñ kā 
nisār hone kī do ijāzat mahal nahīñ hai nahīñ nahīñ kā 
agar ho zauq-e-sujūd paidā sitāra ho auj par jabīñ kā 
nishān-e-sajda zamīn par ho to faḳhr hai vo ruḳh-e-zamīñ kā 
sabā bhī us gul ke paas aa.ī to mere dil ko huā ye khaTkā 
koī shagūfa na ye khilā.e payām laa.ī na ho kahīñ kā 
na mehr o mah par mirī nazar hai na lāla-o-gul kī kuchh ḳhabar hai 
faroġh-e-dil ke liye hai kaafī tasavvur us rū-e-ātishīñ kā 
na ilm-e-fitrat meñ tum ho māhir na zauq-e-tā.at hai tum se zāhir 
ye be-usūlī bahut burī hai tumheñ na rakkhegī ye kahīñ kā"
443,"hayā se sar jhukā lenā adā se muskurā denā 
hasīnoñ ko bhī kitnā sahl hai bijlī girā denā 
ye tarz ehsān karne kā tumhīñ ko zeb detā hai 
maraz meñ mubtalā kar ke marīzoñ ko davā denā 
balā.eñ lete haiñ un kī ham un par jaan dete haiñ 
ye saudā diid ke qābil hai kyā lenā hai kyā denā 
ḳhudā kī yaad meñ mahviyat-e-dil bādshāhī hai 
magar āsāñ nahīñ hai saarī duniyā ko bhulā denā"
444,"huuñ maiñ parvāna magar sham.a to ho raat to ho 
jaan dene ko huuñ maujūd koī baat to ho 
dil bhī hāzir sar-e-taslīm bhī ḳham ko maujūd 
koī markaz ho koī qibla-e-hājāt to ho 
dil to bechain hai iz.hār-e-irādat ke liye 
kisī jānib se kuchh iz.hār-e-karāmāt to ho 
dil-kushā bāda-e-sāfī kā kise zauq nahīñ 
bātin-afroz koī pīr-e-ḳharābāt to ho 
guftanī hai dil-e-pur-dard kā qissa lekin 
kis se kahiye koī mustafsir-e-hālāt to ho 
dāstān-e-ġham-e-dil kaun kahe kaun sune 
bazm meñ mauqa-e-iz.hār-e-ḳhayālāt to ho 
vaade bhī yaad dilāte haiñ gile bhī haiñ bahut 
vo dikhā.ī bhī to deñ un se mulāqāt to ho 
koī vaa.iz nahīñ fitrat se balāġhat meñ sivā 
magar insān meñ kuchh fahm-e-ishārāt to ho"
445,"ik bosa dījiye mirā īmān lījiye 
go but haiñ aap bahr-e-ḳhudā maan lījiye 
dil le ke kahte haiñ tirī ḳhātir se le liyā 
ulTā mujhī pe rakhte haiñ ehsān lījiye 
ġhairoñ ko apne haath se hañs kar khilā diyā 
mujh se kabīda ho ke kahā paan lījiye 
marnā qubūl hai magar ulfat nahīñ qubūl 
dil to na dūñgā aap ko maiñ jaan lījiye 
hāzir huā karūñgā maiñ akasr huzūr meñ 
aaj achchhī tarah se mujhe pahchān lījiye"
446,"ishq-e-but meñ kufr kā mujh ko adab karnā paḌā 
jo barhaman ne kahā āḳhir vo sab karnā paḌā 
sabr karnā furqat-e-mahbūb meñ samjhe the sahl 
khul gayā apnī samajh kā haal jab karnā paḌā 
tajrabe ne hubb-e-duniyā se sikhāyā ehtirāz 
pahle kahte the faqat muñh se aur ab karnā paḌā 
shaiḳh kī majlis meñ bhī muflis kī kuchh pursish nahīñ 
diin kī ḳhātir se duniyā ko talab karnā paḌā 
kyā kahūñ be-ḳhud huā maiñ kis nigāh-e-mast se 
aql ko bhī merī hastī kā adab karnā paḌā 
iqtizā fitrat kā ruktā hai kahīñ ai ham-nashīñ 
shaiḳh-sāhib ko bhī āḳhir kār-e-shab karnā paḌā 
ālam-e-hastī ko thā madd-e-nazar katmān-e-rāz 
ek shai ko dūsrī shai kā sabab karnā paḌā 
sher ġhairoñ ke use mutlaq nahīñ aa.e pasand 
hazrat-e-'akbar' ko bil-āḳhir talab karnā paḌā"
447,"jab yaas huī to aahoñ ne siine se nikalnā chhoḌ diyā 
ab ḳhushk-mizāj āñhkeñ bhī huiiñ dil ne bhī machalnā chhoḌ diyā 
navak-faganī se zālim kī jañgal meñ hai ik sannāTā sā 
murġhān-e-ḳhush-alhāñ ho ga.e chup aahū ne uchhalnā chhoḌ diyā 
kyuuñ kibr-o-ġhurūr is daur pe hai kyuuñ dost falak ko samjhā hai 
gardish se ye apnī baaz aayā yā rañg badalnā chhoḌ diyā 
badlī vo havā guzrā vo samāñ vo raah nahīñ vo log nahīñ 
tafrīh kahāñ aur sair kujā ghar se bhī nikalnā chhoḌ diyā 
vo soz-o-gudāz us mahfil meñ baaqī na rahā andher huā 
parvānoñ ne jalnā chhoḌ diyā sham.oñ ne pighalnā chhoḌ diyā 
har gaam pe chand āñhkeñ nigarāñ har moḌ pe ik licence-talab 
us park meñ āḳhir ai 'akbar' maiñ ne to Tahalnā chhoḌ diyā 
kyā diin ko quvvat deñ ye javāñ jab hausla-afzāñ koī nahīñ 
kyā hosh sambhāleñ ye laḌke ḳhud us ne sambhalnā chhoḌ diyā 
iqbāl musā.id jab na rahā rakkhe ye qadam jis manzil meñ 
ashjār se saaya duur huā chashmoñ ne ubalnā chhoḌ diyā 
allāh kī raah ab tak hai khulī āsār-o-nishāñ sab qaa.em haiñ 
allāh ke bandoñ ne lekin us raah meñ chalnā chhoḌ diyā 
jab sar meñ havā-e-tā.at thī sarsabz shajar ummīd kā thā 
jab sar-sar-e-isyāñ chalne lagī is peḌ ne phalnā chhoḌ diyā 
us hūr-laqā ko ghar laa.e ho tum ko mubārak ai 'akbar' 
lekin ye qayāmat kī tum ne ghar se jo nikalnā chhoḌ diyā"
448,"jahāñ meñ haal mirā is qadar zabūn huā 
ki mujh ko dekh ke bismil ko bhī sukūn huā 
ġharīb dil ne bahut ārzūeñ paidā kiiñ 
magar nasīb kā likkhā ki sab kā ḳhuun huā 
vo apne husn se vāqif maiñ apnī aql se sair 
unhoñ ne hosh sambhālā mujhe junūn huā 
ummīd-e-chashm-e-muravvat kahāñ rahī baaqī 
zarīya bātoñ kā jab sirf telephone huā 
nigāh-e-garm christmas meñ bhī rahī ham par 
hamāre haq meñ december bhī māh-e-june huā"
449,"jazba-e-dil ne mire tāsīr dikhlā.ī to hai 
ghuñgrūoñ kī jānib-e-dar kuchh sadā aa.ī to hai 
ishq ke iz.hār meñ har-chand rusvā.ī to hai 
par karūñ kyā ab tabī.at aap par aa.ī to hai 
aap ke sar kī qasam mere sivā koī nahīñ 
be-takalluf aa.iye kamre meñ tanhā.ī to hai 
jab kahā maiñ ne taḌaptā hai bahut ab dil mirā 
hans ke farmāyā taḌaptā hogā saudā.ī to hai 
dekhiye hotī hai kab raahī sū-e-mulk-e-adam 
ḳhāna-e-tan se hamārī ruuh ghabrā.ī to hai 
dil dhaḌaktā hai mirā luuñ bosa-e-ruḳh yā na luuñ 
niiñd meñ us ne dulā.ī muñh se sarkā.ī to hai 
dekhiye lab tak nahīñ aatī gul-e-āriz kī yaad 
sair-e-gulshan se tabī.at ham ne bahlā.ī to hai 
maiñ balā meñ kyuuñ phañsūñ dīvāna ban kar us ke saath 
dil ko vahshat ho to ho kambaḳht saudā.ī to hai 
ḳhaak meñ dil ko milāyā jalva-e-raftār se 
kyuuñ na ho ai naujavāñ ik shān-e-ra.anā.ī to hai 
yuuñ muravvat se tumhāre sāmne chup ho raheñ 
kal ke jalsoñ kī magar ham ne ḳhabar paa.ī to hai 
bāda-e-gul-rañg kā sāġhar ināyat kar mujhe 
sāqiyā tāḳhīr kyā hai ab ghaTā chhā.ī to hai 
jis kī ulfat par baḌā da.avā thā kal 'akbar' tumheñ 
aaj ham jā kar use dekh aa.e harjā.ī to hai"
450,"jo tumhāre lab-e-jāñ-baḳhsh kā shaidā hogā 
uTh bhī jā.egā jahāñ se to masīhā hogā 
vo to muusā huā jo tālib-e-dīdār huā 
phir vo kyā hogā ki jis ne tumheñ dekhā hogā 
qais kā zikr mire shān-e-junūñ ke aage 
agle vaqtoñ kā koī bādiya-paimā hogā 
aarzū hai mujhe ik shaḳhs se milne kī bahut 
naam kyā luuñ koī allāh kā bandā hogā 
lāl-e-lab kā tire bosa to maiñ letā huuñ magar 
Dar ye hai ḳhūn-e-jigar baad meñ piinā hogā"
451,"kahāñ vo ab lutf-e-bāhamī hai mohabbatoñ meñ bahut kamī hai 
chalī hai kaisī havā ilāhī ki har tabī.at meñ barhamī hai 
mirī vafā meñ hai kyā tazalzul mirī itā.at meñ kyā kamī hai 
ye kyuuñ nigāheñ phirī haiñ mujh se mizāj meñ kyuuñ ye barhamī hai 
vahī hai fazl-e-ḳhudā se ab tak taraqqi-e-kār-e-husn o ulfat 
na vo haiñ mashq-e-sitam meñ qāsir na ḳhūn-e-dil kī yahāñ kamī hai 
ajiib jalve haiñ hosh dushman ki vahm ke bhī qadam ruke haiñ 
ajiib manzar haiñ hairat-afzā nazar jahāñ thī vahīñ thamī hai 
na koī takrīm-e-bāhamī hai na pyaar baaqī hai ab diloñ meñ 
ye sirf tahrīr meñ Dear sir hai yā janāb-e-mukarramī hai 
kahāñ ke muslim kahāñ ke hindū bhulā.ī haiñ sab ne aglī rasmeñ 
aqīde sab ke haiñ tīn-terah na gyārahvīñ hai na ashTamī hai 
nazar mirī aur hī taraf hai hazār rañg-e-zamāna badle 
hazār bāteñ banā.e nāseh jamī hai dil meñ jo kuchh jamī hai 
agarche maiñ riñd-e-mohtaram huuñ magar ise shaiḳh se na pūchho 
ki un ke aage to is zamāne meñ saarī duniyā jahannamī hai"
452,"ḳhatm kiyā sabā ne raqs gul pe nisār ho chukī 
josh-e-nashāt ho chukā saut-e-hazār ho chukī 
rañg-e-banafsha miT gayā sumbul-e-tar nahīñ rahā 
sehn-e-chaman meñ zīnat-e-naqsh-o-nigār ho chukī 
masti-e-lāla ab kahāñ us kā pyāla ab kahāñ 
daur-e-tarab guzar gayā āmad-e-yār ho chukī 
rut vo jo thī badal ga.ī aa.ī bas aur nikal ga.ī 
thī jo havā meñ nik.hat-e-mushk-e-tatār ho chukī 
ab tak usī ravish pe hai 'akbar'-e-mast-o-be-ḳhabar 
kah de koī azīz-e-man fasl-e-bahār ho chukī"
453,"ḳhudā alī-gaḌh ke madrase ko tamām amrāz se shifā de 
bhare hue haiñ ra.īs-zāde amīr-zāde sharīf-zāde 
latīf o ḳhush-vaz.a chust-o-chālāk o sāf-o-pākīza shād-o-ḳhurram 
tabī.atoñ meñ hai un kī jaudat diloñ meñ un ke haiñ nek irāde 
kamāl mehnat se paḌh rahe haiñ kamāl ġhairat se baḌh rahe haiñ 
savār mashriq kī raah meñ haiñ to maġhribī raah meñ piyāde 
har ik hai un meñ kā be-shak aisā ki aap use jānte haiñ jaisā 
dikhā.e mahfil meñ qadd-e-ra.anā jo aap aa.eñ to sar jhukā de 
faqīr māñgeñ to saaf kah deñ ki tū hai mazbūt jā kamā khā 
qubūl farmā.eñ aap dāvat to apnā sarmāya kul khilā de 
butoñ se un ko nahīñ lagāvaT misoñ kī lete nahīñ vo aahaT 
tamām quvvat hai sarf-e-ḳhvāñdan nazar ke bhole haiñ dil kī saade 
nazar bhī aa.e jo zulf-e-pechāñ to samjheñ ye koī policy hai 
electric light us ko samjheñ jo barq-vash koī koī de 
nikalte haiñ kar ke ġhol-bandī ba-nām-e-tahzīb o dard-mandī 
ye kah ke lete haiñ sab se chande hameñ jo tum do tumheñ ḳhudā de 
unheñ isī baat par yaqīn hai ki bas yahī asal kār-e-adeñ hai 
isī sī hogā faroġh-e-qaumī isī se chamkeñge baap daade 
makān-e-college ke sab makīñ haiñ abhī unheñ tajrabe nahīñ haiñ 
ḳhabar nahīñ hai ki aage chal kar hai kaisī manzil haiñ kaisī jaade 
diloñ meñ un ke hai nūr-e-īmāñ qavī nahīñ hai magar nigahbāñ 
havā-e-mantiq adā-e-tiflī ye sham.a aisā na ho bujhā de 
fareb de kar nikāle matlab sikhā.e tahqīr-e-dīn-o-maz.hab 
miTā de āḳhir ko vaz-e-millat numūd-e-zātī ko gar baḌhā de 
yahī bas 'akbar' kī iltijā hai janāb-e-bārī meñ ye duā hai 
ulūm-o-hikmat kā dars un ko professor deñ samajh ḳhudā de"
454,"ḳhushī hai sab ko ki operation meñ ḳhuub nishtar ye chal rahā hai 
kisī ko is kī ḳhabar nahīñ hai marīz kā dam nikal rahā hai 
fanā isī rañg par hai qaa.im falak vahī chaal chal rahā hai 
shikasta o muntashir hai vo kal jo aaj sāñche meñ Dhal rahā hai 
ye dekhte ho jo kāsa-e-sar ġhurūr-e-ġhaflat se kal thā mamlū 
yahī badan naaz se palā thā jo aaj miTTī meñ gal rahā hai 
samajh ho jis kī balīġh samjhe nazar ho jis kī vasī.a dekhe 
abhī yahāñ ḳhaak bhī uḌegī jahāñ ye qulzum ubal rahā hai 
kahāñ kā sharqī kahāñ kā ġharbī tamām dukh sukh hai ye masāvī 
yahāñ bhī ik bā-murād ḳhush hai vahāñ bhī ik ġham se jal rahā hai 
urūj-e-qaumī zavāl-e-qaumī ḳhudā kī qudrat ke haiñ karishme 
hamesha radd-o-badal ke andar ye amr political rahā hai 
maza hai spēch kā dinner meñ ḳhabar ye chhaptī hai pionēr meñ 
falak kī gardish ke saath hī saath kaam yāroñ kā chal rahā hai"
455,"kyā jāniye sayyad the haq āgāh kahāñ tak 
samjhe na ki sīdhī hai mirī raah kahāñ tak 
mantiq bhī to ik chiiz hai ai qibla o kaaba 
de saktī hai kaam aap kī vallāh kahāñ tak 
aflāk to is ahd meñ sābit hue mādūm 
ab kyā kahūñ jaatī hai mirī aah kahāñ tak 
kuchh san.at o hirfat pe bhī lāzim hai tavajjoh 
āḳhir ye government se tanḳhvāh kahāñ tak 
marnā bhī zarūrī hai ḳhudā bhī hai koī chiiz 
ai hirs ke bando havas-e-jāh kahāñ tak 
tahsīn ke laa.eq tirā har sher hai 'akbar' 
ahbāb kareñ bazm meñ ab vaah kahāñ tak"
456,"ma.anī ko bhulā detī hai sūrat hai to ye hai 
nature bhī sabaq siikh le zīnat hai to ye hai 
kamre meñ jo hañstī huī aa.ī mis-e-ra.anā 
teacher ne kahā ilm kī aafat hai to ye hai 
ye baat to achchhī hai ki ulfat ho misoñ se 
huur un ko samajhte haiñ qayāmat hai to ye hai 
pechīda masā.il ke liye jaate haiñ england 
zulfoñ meñ ulajh aate haiñ shāmat hai to ye hai 
public meñ zarā haath milā lījiye mujh se 
sāhab mire īmān kī qīmat hai to ye hai"
457,"na bahte ashk to tāsīr meñ sivā hote 
sadaf meñ rahte ye motī to be-bahā hote 
mujh aise rind se rakhte zarūr hī ulfat 
janāb-e-shaiḳh agar āshiq-e-ḳhudā hote 
gunāhgāroñ ne dekhā jamāl-e-rahmat ko 
kahāñ nasīb ye hotā jo be-ḳhatā hote 
janāb-e-hazrat-e-nāseh kā vaah kyā kahnā 
jo ek baat na hotī to auliyā hote 
mazāq-e-ishq nahīñ sheḳh meñ ye hai afsos 
ye chāshnī bhī jo hotī to kyā se kyā hote 
mahall-e-shukr haiñ 'akbar' ye darafshāñ nazmeñ 
har ik zabāñ ko ye motī nahīñ atā hote"
458,"na hāsil huā sabr-o-ārām dil kā 
na niklā kabhī tum se kuchh kaam dil kā 
mohabbat kā nashsha rahe kyuuñ na har-dam 
bharā hai mai-e-ishq se jaam dil kā 
phañsāyā to āñkhoñ ne dām-e-balā meñ 
magar ishq meñ ho gayā naam dil kā 
huā ḳhvāb rusvā ye ishq-e-butāñ meñ 
ḳhudā hī hai ab mere badnām dil kā 
ye bāñkī adā.eñ ye tirchhī nigāheñ 
yahī le ga.iiñ sabr-o-ārām dil kā 
dhuāñ pahle uThtā thā āġhāz thā vo 
huā ḳhaak ab ye hai anjām dil kā 
jab āġhāz-e-ulfat hī meñ jal rahā hai 
to kyā ḳhaak batlā.ūñ anjām dil kā 
ḳhudā ke liye pher do mujh ko sāhab 
jo sarkār meñ kuchh na ho kaam dil kā 
pas-e-marg un par khulā hāl-e-ulfat 
ga.ī le ke ruuh apnī paiġhām dil kā 
taḌaptā huā yuuñ na paayā hamesha 
kahūñ kyā maiñ āġhāz-o-anjām dil kā 
dil us be-vafā ko jo dete ho 'akbar' 
to kuchh soch lo pahle anjām dil kā"
459,"na rūh-e-maz.hab na qalb-e-ārif na shā.irāna zabān baaqī 
zamīñ hamārī badal ga.ī hai agarche hai āsmān baaqī 
shab-e-guzishta ke saaz o sāmāñ ke ab kahāñ haiñ nishān baaqī 
zabān-e-shama-e-sahar pe hasrat kī rah ga.ī dāstān baaqī 
jo zikr aatā hai āḳhirat kā to aap hote haiñ saaf munkir 
ḳhudā kī nisbat bhī dekhtā huuñ yaqīn ruḳhsat gumān baaqī 
fuzūl hai un kī bad-dimāġhī kahāñ hai fariyād ab laboñ par 
ye vaar par vaar ab abas haiñ kahāñ badan meñ hai jaan baaqī 
maiñ apne miTne ke ġham meñ nālāñ udhar zamāna hai shaad o ḳhandāñ 
ishāra kartī hai chashm-e-daurāñ jo aan baaqī jahān baaqī 
isī liye rah ga.ī haiñ āñkheñ ki mere miTne kā rañg dekheñ 
sunūñ vo bāteñ jo hosh uḌā.eñ isī liye haiñ ye kaan baaqī 
ta.ajjub aatā hai tifl-e-dil par ki ho gayā mast-e-nazm-e-'akbar' 
abhī middle paas tak nahīñ hai bahut se haiñ imtihān baaqī"
460,"phir ga.ī aap kī do din meñ tabī.at kaisī 
ye vafā kaisī thī sāhab ye muravvat kaisī 
dost ahbāb se hañs bol ke kaT jā.egī raat 
rind-e-āzād haiñ ham ko shab-e-furqat kaisī 
jis hasīñ se huī ulfat vahī ma.ashūq apnā 
ishq kis chiiz ko kahte haiñ tabī.at kaisī 
hai jo qismat meñ vahī hogā na kuchh kam na sivā 
aarzū kahte haiñ kis chiiz ko hasrat kaisī 
haal khultā nahīñ kuchh dil ke dhaḌakne kā mujhe 
aaj rah rah ke bhar aatī hai tabī.at kaisī 
kūcha-e-yār meñ jaatā to nazāra kartā 
qais āvāra hai jañgal meñ ye vahshat kaisī"
461,"rañg-e-sharāb se mirī niyyat badal ga.ī 
vaa.iz kī baat rah ga.ī saaqī kī chal ga.ī 
tayyār the namāz pe ham sun ke zikr-e-hūr 
jalva butoñ kā dekh ke niyyat badal ga.ī 
machhlī ne Dhiil paa.ī hai luqme pe shaad hai 
sayyād mutma.in hai ki kāñTā nigal ga.ī 
chamkā tirā jamāl jo mahfil meñ vaqt-e-shām 
parvāna be-qarār huā sham.a jal ga.ī 
uqbā kī bāz-purs kā jaatā rahā ḳhayāl 
duniyā kī lazzatoñ meñ tabī.at bahal ga.ī 
hasrat bahut taraqqī-e-duḳhtar kī thī unheñ 
parda jo uTh gayā to vo āḳhir nikal ga.ī"
462,"saañs lete hue bhī Dartā huuñ 
ye na samjheñ ki aah kartā huuñ 
bahr-e-hastī meñ huuñ misāl-e-habāb 
miT hī jaatā huuñ jab ubhartā huuñ 
itnī āzādī bhī ġhanīmat hai 
saañs letā huuñ baat kartā huuñ 
shaiḳh sāhab ḳhudā se Darte hoñ 
maiñ to añgrezoñ hī se Dartā huuñ 
aap kyā pūchhte haiñ merā mizāj 
shukr allāh kā hai martā huuñ 
ye baḌā aib mujh meñ hai 'akbar' 
dil meñ jo aa.e kah guzartā huuñ"
463,"sheḳh ne nāqūs ke sur meñ jo ḳhud hī taan lī 
phir to yāroñ ne bhajan gaane kī khul kar Thaan lī 
muddatoñ qaa.im raheñgī ab diloñ meñ garmiyāñ 
maiñ ne photo le liyā us ne nazar pahchān lī 
ro rahe haiñ dost merī laash par be-iḳhtiyār 
ye nahīñ daryāft karte kis ne is kī jaan lī 
maiñ to engine kī gale-bāzī kā qaa.il ho gayā 
rah ga.e naġhme hudī-ḳhvānoñ ke aisī taan lī 
hazrat-e-'akbar' ke istiqlāl kā huuñ mo'tarif 
ta-ba-marg us par rahe qaa.im jo dil meñ Thaan lī"
464,"tarīq-e-ishq meñ mujh ko koī kāmil nahīñ miltā 
ga.e farhād o majnūñ ab kisī se dil nahīñ miltā 
bharī hai anjuman lekin kisī se dil nahīñ miltā 
hamīñ meñ aa gayā kuchh naqs yā kāmil nahīñ miltā 
purānī raushnī meñ aur na.ī meñ farq itnā hai 
use kashtī nahīñ miltī ise sāhil nahīñ miltā 
pahuñchnā daad ko mazlūm kā mushkil hī hotā hai 
kabhī qaazī nahīñ milte kabhī qātil nahīñ miltā 
harīfoñ par ḳhazāne haiñ khule yaañ hijr-e-gesū hai 
vahāñ pe bil hai aur yaañ saañp kā bhī bil nahīñ miltā 
ye husn o ishq hī kā kaam hai shubah kareñ kis par 
mizāj un kā nahīñ miltā hamārā dil nahīñ miltā 
chhupā hai siina o ruḳh dil-sitāñ hāthoñ se karvaT meñ 
mujhe sote meñ bhī vo husn se ġhāfil nahīñ miltā 
havās-o-hosh gum haiñ bahr-e-irfān-e-ilāhī meñ 
yahī dariyā hai jis meñ mauj ko sāhil nahīñ miltā 
kitāb-e-dil mujhe kaafī hai 'akbar' dars-e-hikmat ko 
maiñ spencer se mustaġhnī huuñ mujh se mil nahīñ miltā"
465,"tirī zulfoñ meñ dil uljhā huā hai 
balā ke pech meñ aayā huā hai 
na kyūñkar bū-e-ḳhūñ naame se aa.e 
usī jallād kā likkhā huā hai 
chale duniyā se jis kī yaad meñ ham 
ġhazab hai vo hameñ bhūlā huā hai 
kahūñ kyā haal aglī ishratoñ kā 
vo thā ik ḳhvāb jo bhūlā huā hai 
jafā ho yā vafā ham sab meñ ḳhush haiñ 
kareñ kyā ab to dil aTkā huā hai 
huī hai ishq hī se husn kī qadr 
hamīñ se aap kā shohrā huā hai 
butoñ par rahtī hai maa.il hamesha 
tabī.at ko ḳhudāyā kyā huā hai 
pareshāñ rahte ho din raat 'akbar' 
ye kis kī zulf kā saudā huā hai"
466,"ummīd TuuTī huī hai merī jo dil mirā thā vo mar chukā hai 
jo zindagānī ko talḳh kar de vo vaqt mujh par guzar chukā hai 
agarche siine meñ saañs bhī hai nahīñ tabī.at meñ jaan baaqī 
ajal ko hai der ik nazar kī falak to kaam apnā kar chukā hai 
ġharīb-ḳhāne kī ye udāsī ye nā-durustī nahīñ qadīmī 
chahal pahal bhī kabhī yahāñ thī kabhī ye ghar bhī sañvar chukā hai 
ye siina jis meñ ye daaġh meñ ab masarratoñ kā kabhī thā maḳhzan 
vo dil jo armān se bharā thā ḳhushī se us meñ Thahar chukā hai 
ġharīb akbar ke gard kyuuñ meñ ḳhayāl vaa.iz se koī kah de 
use Darāte ho maut se kyā vo zindagī hī se Dar chukā hai"
467,"unheñ nigāh hai apne jamāl hī kī taraf 
nazar uThā ke nahīñ dekhte kisī kī taraf 
tavajjoh apnī ho kyā fann-e-shā.irī kī taraf 
nazar har ek kī jaatī hai aib hī kī taraf 
likhā huā hai jo ronā mire muqaddar meñ 
ḳhayāl tak nahīñ jaatā kabhī hañsī kī taraf 
tumhārā saaya bhī jo log dekh lete haiñ 
vo aañkh uThā ke nahīñ dekhte parī kī taraf 
balā meñ phañstā hai dil muft jaan jaatī hai 
ḳhudā kisī ko na le jaa.e us galī kī taraf 
kabhī jo hotī hai takrār ġhair se ham se 
to dil se hote ho dar-parda tum usī kī taraf 
nigāh paḌtī hai un par tamām mahfil kī 
vo aañkh uThā ke nahīñ dekhte kisī kī taraf 
nigāh us but-e-ḳhud-bīñ kī hai mire dil par 
na aa.ine kī taraf hai na aarsī kī taraf 
qubūl kījiye lillāh tohfa-e-dil ko 
nazar na kījiye is kī shikastagī kī taraf 
yahī nazar hai jo ab qātil-e-zamāna huī 
yahī nazar hai ki uThtī na thī kisī kī taraf 
ġharīb-ḳhāna meñ lillāh do-ghaḌī baiTho 
bahut dinoñ meñ tum aa.e ho is galī kī taraf 
zarā sī der hī ho jā.egī to kyā hogā 
ghaḌī ghaḌī na uThāo nazar ghaḌī kī taraf 
jo ghar meñ pūchhe koī ḳhauf kyā hai kah denā 
chale ga.e the Tahalte hue kisī kī taraf 
hazār jalva-e-husn-e-butāñ ho ai 'akbar' 
tum apnā dhyān lagā.e raho usī kī taraf"
468,"vo havā na rahī vo chaman na rahā vo galī na rahī vo hasīñ na rahe 
vo falak na rahā vo samāñ na rahā vo makāñ na rahe vo makīñ na rahe 
vo guloñ meñ guloñ kī sī bū na rahī vo azīzoñ meñ lutf kī ḳhū na rahī 
vo hasīnoñ meñ rañg-e-vafā na rahā kaheñ aur kī kyā vo hamīñ na rahe 
na vo aan rahī na umañg rahī na vo rindī o zohd kī jañg rahī 
sū-e-qibla nigāhoñ ke ruḳh na rahe aur dar pe naqsh-e-jabīñ na rahe 
na vo jaam rahe na vo mast rahe na fidā.i-e-ahd-e-alast rahe 
vo tarīqa-e-kār-e-jahāñ na rahā vo mashāġhil-e-raunaq-e-dīñ na rahe 
hameñ laakh zamāna lubhā.e to kyā na.e rañg jo charḳh dikhā.e to kyā 
ye muhāl hai ahl-e-vafā ke liye ġham-e-millat o ulfat-e-dīñ na rahe 
tire kūcha-e-zulf meñ dil hai mirā ab use maiñ samajhtā huuñ dām-e-balā 
ye ajiib sitam hai ajiib jafā ki yahāñ na rahe to kahīñ na rahe 
ye tumhāre hī dam se hai bazm-e-tarab abhī jaao na tum na karo ye ġhazab 
koī baiTh ke lutf uThā.egā kyā ki jo raunaq-e-bazm tumhīñ na rahe 
jo thiiñ chashm-e-falak kī bhī nūr-e-nazar vahī jin pe nisār the shams o qamar 
so ab aisī miTī haiñ vo anjuman.en ki nishān bhī un ke kahīñ na rahe 
vahī sūrateñ rah ga.iiñ pesh-e-nazar jo zamāne ko phereñ idhar se udhar 
magar aise jamāl-e-jahāñ-ārā jo the raunaq-e-rū-e-zamīñ na rahe 
ġham o rañj meñ 'akbar' agar hai ghirā to samajh le ki rañj ko bhī hai fanā 
kisī shai ko nahīñ hai jahāñ meñ baqā vo ziyāda malūl o hazīñ na rahe"
469,"zid hai unheñ puurā mirā armāñ na kareñge 
muñh se jo nahīñ niklī hai ab haañ na kareñge 
kyuuñ zulf kā bosa mujhe lene nahīñ dete 
kahte haiñ ki vallāh pareshāñ na kareñge 
hai zehan meñ ik baat tumhāre muta.alliq 
ḳhalvat meñ jo pūchhoge to pinhāñ na kareñge 
vaa.iz to banāte haiñ musalmān ko kāfir 
afsos ye kāfir ko musalmāñ na kareñge 
kyuuñ shukr-guzārī kā mujhe shauq hai itnā 
suntā huuñ vo mujh par koī ehsāñ na kareñge 
dīvāna na samjhe hameñ vo samjhe sharābī 
ab chaak kabhī jeb o garebāñ na kareñge 
vo jānte haiñ ġhair mire ghar meñ hai mehmāñ 
ā.eñge to mujh par koī ehsāñ na kareñge"
470,"aate aate mirā naam sā rah gayā 
us ke hoñToñ pe kuchh kāñptā rah gayā 
raat mujrim thī dāman bachā le ga.ī 
din gavāhoñ kī saf meñ khaḌā rah gayā 
vo mire sāmne hī gayā aur maiñ 
rāste kī tarah dekhtā rah gayā 
jhuuT vaale kahīñ se kahīñ baḌh ga.e 
aur maiñ thā ki sach boltā rah gayā 
āñdhiyoñ ke irāde to achchhe na the 
ye diyā kaise jaltā huā rah gayā 
us ko kāñdhoñ pe le jā rahe haiñ 'vasīm' 
aur vo jiine kā haq māñgtā rah gayā"
471,"añdherā zehn kā samt-e-safar jab khone lagtā hai 
kisī kā dhyān aatā hai ujālā hone lagtā hai 
vo jitnī duur ho utnā hī merā hone lagtā hai 
magar jab paas aatā hai to mujh se khone lagtā hai 
kisī ne rakh diye mamtā-bhare do haath kyā sar par 
mire andar koī bachcha bilak kar rone lagtā hai 
mohabbat chaar din kī aur udāsī zindagī bhar kī 
yahī sab dekhtā hai aur 'kabīrā' rone lagtā hai 
samajhte hī nahīñ nādān kai din kī hai milkiyyat 
parā.e khetoñ pe apnoñ meñ jhagḌā hone lagtā hai 
ye dil bach kar zamāne bhar se chalnā chāhe hai lekin 
jab apnī raah chaltā hai akelā hone lagtā hai"
472,"apne andāz kā akelā thā 
is liye maiñ baḌā akelā thā 
pyaar to janm kā akelā thā 
kyā mirā tajraba akelā thā 
saath terā na kuchh badal paayā 
merā hī rāsta akelā thā 
baḳhshish-e-be-hisāb ke aage 
merā dast-e-duā akelā thā 
terī samjhaute-bāz duniyā meñ 
kaun mere sivā akelā thā 
jo bhī miltā gale lagā letā 
kis qadar aa.inā akelā thā"
473,"apne chehre se jo zāhir hai chhupā.eñ kaise 
terī marzī ke mutābiq nazar aa.eñ kaise 
ghar sajāne kā tasavvur to bahut ba.ad kā hai 
pahle ye tai ho ki is ghar ko bachā.eñ kaise 
laakh talvāreñ baḌhī aatī hoñ gardan kī taraf 
sar jhukānā nahīñ aatā to jhukā.eñ kaise 
qahqaha aañkh kā bartāo badal detā hai 
hañsne vaale tujhe aañsū nazar aa.eñ kaise 
phuul se rañg judā honā koī khel nahīñ 
apnī miTTī ko kahīñ chhoḌ ke jaa.eñ kaise 
koī apnī hī nazar se to hameñ dekhegā 
ek qatre ko samundar nazar aa.eñ kaise 
jis ne dānista kiyā ho nazar-andāz 'vasīm' 
us ko kuchh yaad dilā.eñ to dilā.eñ kaise"
474,"apne har har lafz kā ḳhud ā.īna ho jā.ūñgā 
us ko chhoTā kah ke maiñ kaise baḌā ho jā.ūñgā 
tum girāne meñ lage the tum ne sochā hī nahīñ 
maiñ girā to mas.ala ban kar khaḌā ho jā.ūñgā 
mujh ko chalne do akelā hai abhī merā safar 
rāsta rokā gayā to qāfila ho jā.ūñgā 
saarī duniyā kī nazar meñ hai mirā ahd-e-vafā 
ik tire kahne se kyā maiñ bevafā ho jā.ūñgā"
475,"apne saa.e ko itnā samjhāne de 
mujh tak mere hisse kī dhuup aane de 
ek nazar meñ ka.ī zamāne dekhe to 
būḌhī āñkhoñ kī tasvīr banāne de 
baabā duniyā jiit ke maiñ dikhlā dūñgā 
apnī nazar se duur to mujh ko jaane de 
maiñ bhī to is baaġh kā ek parinda huuñ 
merī hī āvāz meñ mujh ko gaane de 
phir to ye ūñchā hī hotā jā.egā 
bachpan ke hāthoñ meñ chāñd aa jaane de 
fasleñ pak jaa.eñ to khet se bichhḌeñgī 
rotī aañkh ko pyaar kahāñ samjhāne de"
476,"bhalā ġhamoñ se kahāñ haar jaane vaale the 
ham āñsuoñ kī tarah muskurāne vaale the 
hamīñ ne kar diyā elān-e-gumrahī varna 
hamāre pīchhe bahut log aane vaale the 
unheñ to ḳhaak meñ milnā hī thā ki mere the 
ye ashk kaun se ūñche gharāne vaale the 
unheñ qarīb na hone diyā kabhī maiñ ne 
jo dostī meñ hadeñ bhuul jaane vaale the 
maiñ jin ko jaan ke pahchān bhī nahīñ saktā 
kuchh aise log mirā ghar jalāne vaale the 
hamārā alamiya ye thā ki ham-safar bhī hameñ 
vahī mile jo bahut yaad aane vaale the 
'vasīm' kaisī ta.alluq kī raah thī jis meñ 
vahī mile jo bahut dil dukhāne vaale the"
477,"biite hue din ḳhud ko jab dohrāte haiñ 
ek se jaane ham kitne ho jaate haiñ 
ham bhī dil kī baat kahāñ kah paate haiñ 
aap bhī kuchh kahte kahte rah jaate haiñ 
ḳhushbū apne raste ḳhud tai kartī hai 
phuul to Daalī ke ho kar rah jaate haiñ 
roz nayā ik qissa kahne vaale log 
kahte kahte ḳhud qissa ho jaate haiñ 
kaun bachā.egā phir toḌne vāloñ se 
phuul agar shāḳhoñ se dhokā khāte haiñ"
478,"chāñd kā ḳhvāb ujāloñ kī nazar lagtā hai 
tū jidhar ho ke guzar jaa.e ḳhabar lagtā hai 
us kī yādoñ ne ugā rakkhe haiñ sūraj itne 
shaam kā vaqt bhī aa.e to sahar lagtā hai 
ek manzar pe Thaharne nahīñ detī fitrat 
umr bhar aañkh kī qismat meñ safar lagtā hai 
maiñ nazar bhar ke tire jism ko jab dekhtā huuñ 
pahlī bārish meñ nahāyā sā shajar lagtā hai 
be-sahārā thā bahut pyaar koī pūchhtā kyā 
tū ne kāñdhe pe jagah dī hai to sar lagtā hai 
terī qurbat ke ye lamhe use raas aa.eñ kyā 
sub.h hone kā jise shaam se Dar lagtā hai"
479,"chalo ham hī pahal kar deñ ki ham se bad-gumāñ kyuuñ ho 
koī rishta zarā sī zid kī ḳhātir rā.egāñ kyuuñ ho 
maiñ zinda huuñ to is zinda-zamīrī kī badaulat hī 
jo bole tere lahje meñ bhalā merī zabāñ kyuuñ ho 
savāl āḳhir ye ik din dekhnā ham hī uThā.eñge 
na samjhe jo zamīñ ke ġham vo apnā āsmāñ kyuuñ ho 
hamārī guftugū kī aur bhī samteñ bahut sī haiñ 
kisī kā dil dukhāne hī ko phir apnī zabāñ kyuuñ ho 
bikhar kar rah gayā hamsā.egī kā ḳhvāb hī varna 
diye is ghar meñ raushan hoñ to us ghar meñ dhuāñ kyuuñ ho 
mohabbat āsmāñ ko jab zamīñ karne kī zid Thahrī 
to phir buzdil usūloñ kī sharāfat darmiyāñ kyuuñ ho 
ummīdeñ saarī duniyā se 'vasīm' aur ḳhud meñ aise ġham 
kisī pe kuchh na zāhir ho to koī mehrbāñ kyuuñ ho"
480,"duā karo ki koī pyaas nazr-e-jām na ho 
vo zindagī hī nahīñ hai jo nā-tamām na ho 
jo mujh meñ tujh meñ chalā aa rahā hai sadiyoñ se 
kahīñ hayāt usī fāsle kā naam na ho 
koī charāġh na aañsū na ārzū-e-sahar 
ḳhudā kare ki kisī ghar meñ aisī shaam na ho 
ajiib shart lagā.ī hai ehtiyātoñ ne 
ki terā zikr karūñ aur terā naam na ho 
sabā-mizāj kī tezī bhī ek ne.amat hai 
agar charāġh bujhānā hī ek kaam na ho 
'vasīm' kitnī hī sub.heñ lahū lahū guzrīñ 
ik aisī sub.h bhī aa.e ki jis kī shaam na ho"
481,"dukh apnā agar ham ko batānā nahīñ aatā 
tum ko bhī to andāza lagānā nahīñ aatā 
pahuñchā hai buzurgoñ ke bayānoñ se jo ham tak 
kyā baat huī kyuuñ vo zamāna nahīñ aatā 
maiñ bhī use khone kā hunar siikh na paayā 
us ko bhī mujhe chhoḌ ke jaanā nahīñ aatā 
is chhoTe zamāne ke baḌe kaise banoge 
logoñ ko jab aapas meñ laḌānā nahīñ aatā 
DhūñDhe hai to palkoñ pe chamakne ke bahāne 
aañsū ko mirī aañkh meñ aanā nahīñ aatā 
tārīḳh kī āñkhoñ meñ dhuāñ ho ga.e ḳhud hī 
tum ko to koī ghar bhī jalānā nahīñ aatā"
482,"duur se hī bas dariyā dariyā lagtā hai 
Duub ke dekho kitnā pyāsā lagtā hai 
tanhā ho to ghabrāyā sā lagtā hai 
bhiiḌ meñ us ko dekh ke achchhā lagtā hai 
aaj ye hai kal aur yahāñ hogā koī 
socho to sab khel-tamāshā lagtā hai 
maiñ hī na mānūñ mere bikharne meñ varna 
duniyā bhar ko haath tumhārā lagtā hai 
zehn se kāġhaz par tasvīr utarte hī 
ek musavvir kitnā akelā lagtā hai 
pyaar ke is nashsha ko koī kyā samjhe 
Thokar meñ jab saarā zamāna lagtā hai 
bhiiḌ meñ rah kar apnā bhī kab rah paatā 
chāñd akelā hai to sab kā lagtā hai 
shāḳh pe baiThī bholī-bhālī ik chiḌiyā 
kyā jaane us par bhī nishāna lagtā hai"
483,"hādsoñ kī zad pe haiñ to muskurānā chhoḌ deñ 
zalzaloñ ke ḳhauf se kyā ghar banānā chhoḌ deñ 
tum ne mere ghar na aane kī qasam khaa.ī to hai 
āñsuoñ se bhī kaho āñkhoñ meñ aanā chhoḌ deñ 
pyaar ke dushman kabhī to pyaar se kah ke to dekh 
ek terā dar hī kyā ham to zamāna chhoḌ deñ 
ghoñsle vīrān haiñ ab vo parinde hī kahāñ 
ik basere ke liye jo āb-o-dāna chhoḌ deñ"
484,"ham apne aap ko ik mas.ala banā na sake 
isī liye to kisī kī nazar meñ aa na sake 
ham āñsuoñ kī tarah vāste nibhā na sake 
rahe jin āñkhoñ meñ un meñ hī ghar banā na sake 
phir āñdhiyoñ ne sikhāyā vahāñ safar kā hunar 
jahāñ charāġh hameñ rāsta dikhā na sake 
jo pesh pesh the bastī bachāne vāloñ meñ 
lagī jab aag to apnā bhī ghar bachā na sake 
mire ḳhudā kisī aisī jagah use rakhnā 
jahāñ koī mire baare meñ kuchh batā na sake 
tamām umr kī koshish kā bas yahī hāsil 
kisī ko apne mutābiq koī banā na sake 
tasalliyoñ pe bahut din jiyā nahīñ jaatā 
kuchh aisā ho ke tirā e.atibār aa na sake"
485,"hamārā azm-e-safar kab kidhar kā ho jaa.e 
ye vo nahīñ jo kisī rahguzar kā ho jaa.e 
usī ko jiine kā haq hai jo is zamāne meñ 
idhar kā lagtā rahe aur udhar kā ho jaa.e 
khulī havāoñ meñ uḌnā to us kī fitrat hai 
parinda kyuuñ kisī shāḳh-e-shajar kā ho jaa.e 
maiñ laakh chāhūñ magar ho to ye nahīñ saktā 
ki terā chehrā mirī hī nazar kā ho jaa.e 
mirā na hone se kyā farq us ko paḌnā hai 
pata chale jo kisī kam-nazar kā ho jaa.e 
'vasīm' sub.h kī tanhā.i-e-safar socho 
mushā.era to chalo raat bhar kā ho jaa.e"
486,"haveliyoñ meñ mirī tarbiyat nahīñ hotī 
to aaj sar pe Tapakne ko chhat nahīñ hotī 
hamāre ghar kā pata pūchhne se kyā hāsil 
udāsiyoñ kī koī shahriyat nahīñ hotī 
charāġh ghar kā ho mahfil kā ho ki mandir kā 
havā ke paas koī maslahat nahīñ hotī 
hameñ jo ḳhud meñ simaTne kā fan nahīñ aatā 
to aaj aisī tirī saltanat nahīñ hotī 
'vasīm' shahr meñ sachchā.iyoñ ke lab hote 
to aaj ḳhabroñ meñ sab ḳhairiyat nahīñ hotī"
487,"jahāñ dariyā kahīñ apne kināre chhoḌ detā hai 
koī uThtā hai aur tūfān kā ruḳh moḌ detā hai 
mujhe be-dast-o-pā kar ke bhī ḳhauf us kā nahīñ jaatā 
kahīñ bhī hādisa guzre vo mujh se joḌ detā hai 
bichhaḌ ke tujh se kuchh jaanā agar to is qadar jaanā 
vo miTTī huuñ jise dariyā kināre chhoḌ detā hai 
mohabbat meñ zarā sī bevafā.ī to zarūrī hai 
vahī achchhā bhī lagtā hai jo va.ade toḌ detā hai"
488,"kahāñ qatre kī ġham-ḳhvārī kare hai 
samundar hai adākārī kare hai 
koī maane na maane us kī marzī 
magar vo hukm to jaarī kare hai 
nahīñ lamha bhī jis kī dastaras meñ 
vahī sadiyoñ kī tayyārī kare hai 
baḌe ādarsh haiñ bātoñ meñ lekin 
vo saare kaam bāzārī kare hai 
hamārī baat bhī aa.e to jāneñ 
vo bāteñ to bahut saarī kare hai 
yahī aḳhbār kī surḳhī banegā 
zarā sā kaam chiñgārī kare hai 
bulāvā aa.egā chal deñge ham bhī 
safar kī kaun tayyārī kare hai"
489,"kahāñ savāb kahāñ kyā azaab hotā hai 
mohabbatoñ meñ kab itnā hisāb hotā hai 
bichhaḌ ke mujh se tum apnī kashish na kho denā 
udaas rahne se chehrā ḳharāb hotā hai 
use patā hī nahīñ hai ki pyaar kī baazī 
jo haar jaa.e vahī kāmyāb hotā hai 
jab us ke paas gañvāne ko kuchh nahīñ hotā 
to koī aaj kā izzat-ma.āb hotā hai 
jise maiñ likhtā huuñ aise ki ḳhud hī paḌh paañv 
kitāb-e-zīst meñ aisā bhī baab hotā hai 
bahut bharosa na kar lenā apnī āñkhoñ par 
dikhā.ī detā hai jo kuchh vo ḳhvāb hotā hai"
490,"khul ke milne kā salīqa aap ko aatā nahīñ 
aur mere paas koī chor darvāza nahīñ 
vo samajhtā thā use pā kar hī maiñ rah jā.ūñgā 
us ko merī pyaas kī shiddat kā andāza nahīñ 
jā dikhā duniyā ko mujh ko kyā dikhātā hai ġhurūr 
tū samundar hai to hai maiñ to magar pyāsā nahīñ 
koī bhī dastak kare aahaT ho yā āvāz de 
mere hāthoñ meñ mirā ghar to hai darvāza nahīñ 
apnoñ ko apnā kahā chāhe kisī darje ke hoñ 
aur jab aisā kiyā maiñ ne to sharmāyā nahīñ 
us kī mahfil meñ unhīñ kī raushnī jin ke charāġh 
maiñ bhī kuchh hotā to merā bhī diyā hotā nahīñ 
tujh se kyā bichhḌā mirī saarī haqīqat khul ga.ī 
ab koī mausam mile to mujh se sharmātā nahīñ"
491,"kitnā dushvār thā duniyā ye hunar aanā bhī 
tujh se hī fāsla rakhnā tujhe apnānā bhī 
kaisī ādāb-e-numā.ish ne lagā.īñ sharteñ 
phuul honā hī nahīñ phuul nazar aanā bhī 
dil kī bigḌī huī aadat se ye ummīd na thī 
bhuul jā.egā ye ik din tirā yaad aanā bhī 
jaane kab shahr ke rishtoñ kā badal jaa.e mizāj 
itnā āsāñ to nahīñ lauT ke ghar aanā bhī 
aise rishte kā bharam rakhnā koī khel nahīñ 
terā honā bhī nahīñ aur tirā kahlānā bhī 
ḳhud ko pahchān ke dekhe to zarā ye dariyā 
bhuul jā.egā samundar kī taraf jaanā bhī 
jānñe vāloñ kī is bhiiḌ se kyā hogā 'vasīm' 
is meñ ye dekhiye koī mujhe pahchānā bhī"
492,"kuchh itnā ḳhauf kā maarā huā bhī pyaar na ho 
vo e'tibār dilā.e aur e'tibār na ho 
havā ḳhilāf ho maujoñ pe iḳhtiyār na ho 
ye kaisī zid hai ki dariyā kisī se paar na ho 
maiñ gaañv lauT rahā huuñ bahut dinoñ ke baad 
ḳhudā kare ki use merā intizār na ho 
zarā sī baat pe ghuT ghuT ke sub.h kar denā 
mirī tarah bhī koī merā ġham-gusār na ho 
dukhī samāj meñ aañsū bhare zamāne meñ 
use ye kaun batā.e ki ashk-bār na ho 
gunāhgāroñ pe uñglī uThā.e dete ho 
'vasīm' aaj kahīñ tum bhī sañgsār na ho"
493,"kyā batā.ūñ kaisā ḳhud ko dar-ba-dar maiñ ne kiyā 
umr-bhar kis kis ke hisse kā safar maiñ ne kiyā 
tū to nafrat bhī na kar pā.egā is shiddat ke saath 
jis balā kā pyaar tujh se be-ḳhabar maiñ ne kiyā 
kaise bachchoñ ko batā.ūñ rāstoñ ke pech-o-ḳham 
zindagī-bhar to kitāboñ kā safar maiñ ne kiyā 
kis ko fursat thī ki batlātā tujhe itnī sī baat 
ḳhud se kyā bartāv tujh se chhūT kar maiñ ne kiyā 
chand jazbātī se rishtoñ ke bachāne ko 'vasīm' 
kaisā kaisā jabr apne aap par maiñ ne kiyā"
494,"kyā dukh hai samundar ko batā bhī nahīñ saktā 
aañsū kī tarah aañkh tak aa bhī nahīñ saktā 
tū chhoḌ rahā hai to ḳhatā is meñ tirī kyā 
har shaḳhs mirā saath nibhā bhī nahīñ saktā 
pyāse rahe jaate haiñ zamāne ke savālāt 
kis ke liye zinda huuñ batā bhī nahīñ saktā 
ghar DhūñD rahe haiñ mirā rātoñ ke pujārī 
maiñ huuñ ki charāġhoñ ko bujhā bhī nahīñ saktā 
vaise to ik aañsū hī bahā kar mujhe le jaa.e 
aise koī tūfān hilā bhī nahīñ saktā"
495,"lahū na ho to qalam tarjumāñ nahīñ hotā 
hamāre daur meñ aañsū zabāñ nahīñ hotā 
jahāñ rahegā vahīñ raushnī luTā.egā 
kisī charāġh kā apnā makāñ nahīñ hotā 
ye kis maqām pe laa.ī hai merī tanhā.ī 
ki mujh se aaj koī bad-gumāñ nahīñ hotā 
bas ik nigāh mirī raah dekhtī hotī 
ye saarā shahr mirā mezbāñ nahīñ hotā 
tirā ḳhayāl na hotā to kaun samjhātā 
zamīñ na ho to koī āsmāñ nahīñ hotā 
maiñ us ko bhuul gayā huuñ ye kaun mānegā 
kisī charāġh ke bas meñ dhuāñ nahīñ hotā 
'vasīm' sadiyoñ kī āñkhoñ se dekhiye mujh ko 
vo lafz huuñ jo kabhī dāstāñ nahīñ hotā"
496,"maiñ āsmāñ pe bahut der rah nahīñ saktā 
magar ye baat zamīñ se to kah nahīñ saktā 
kisī ke chehre ko kab tak nigāh meñ rakkhūñ 
safar meñ ek hī manzar to rah nahīñ saktā 
ye āzmāne kī fursat tujhe kabhī mil jaa.e 
maiñ āñkhoñ āñkhoñ meñ kyā baat kah nahīñ saktā 
sahārā lenā hī paḌtā hai mujh ko dariyā kā 
maiñ ek qatra huuñ tanhā to bah nahīñ saktā 
lagā ke dekh le jo bhī hisāb aatā ho 
mujhe ghaTā ke vo gintī meñ rah nahīñ saktā 
ye chand lamhoñ kī be-iḳhtiyāriyāñ haiñ 'vasīm' 
gunah se rishta bahut der rah nahīñ saktā"
497,"maiñ apne ḳhvāb se bichhḌā nazar nahīñ aatā 
to is sadī meñ akelā nazar nahīñ aatā 
ajab dabāo hai un bāharī havāoñ kā 
gharoñ kā bojh bhī uThtā nazar nahīñ aatā 
maiñ terī raah se ha.Tne ko haT gayā lekin 
mujhe to koī bhī rasta nazar nahīñ aatā 
maiñ ik sadā pe hamesha ko ghar to chhoḌ aayā 
magar pukārne vaalā nazar nahīñ aatā 
dhuāñ bharā hai yahāñ to sabhī kī āñkhoñ meñ 
kisī ko ghar mirā jaltā nazar nahīñ aatā 
ġhazal-sarā.ī kā da.avā to sab kare haiñ 'vasīm' 
magar vo 'mīr' sā lahja nazar nahīñ aatā"
498,"maiñ is umiid pe Duubā ki tū bachā legā 
ab is ke ba.ad mirā imtihān kyā legā 
ye ek mela hai va.ada kisī se kyā legā 
Dhalegā din to har ik apnā rāsta legā 
maiñ bujh gayā to hamesha ko bujh hī jā.ūñgā 
koī charāġh nahīñ huuñ ki phir jalā legā 
kaleja chāhiye dushman se dushmanī ke liye 
jo be-amal hai vo badla kisī se kyā legā 
maiñ us kā ho nahīñ saktā batā na denā use 
lakīreñ haath kī apnī vo sab jalā legā 
hazār toḌ ke aa jā.ūñ us se rishta 'vasīm' 
maiñ jāntā huuñ vo jab chāhegā bulā legā"
499,"maiñ ye nahīñ kahtā ki mirā sar na milegā 
lekin mirī āñkhoñ meñ tujhe Dar na milegā 
sar par to biThāne ko hai tayyār zamāna 
lekin tire rahne ko yahāñ ghar na milegā 
jaatī hai chalī jaa.e ye mai-ḳhāne kī raunaq 
kam-zarfoñ ke hāthoñ meñ to sāġhar na milegā 
duniyā kī talab hai to qanā.at hī na karnā 
qatre hī se ḳhush ho to samundar na milegā"
500,"mere ġham ko jo apnā batāte rahe 
vaqt paḌne pe hāthoñ se jaate rahe 
bārisheñ aa.iiñ aur faisla kar ga.iiñ 
log TuuTī chhateñ āzmāte rahe 
āñkheñ manzar huiiñ kaan naġhma hue 
ghar ke andāz hī ghar se jaate rahe 
shaam aa.ī to bichhḌe hue ham-safar 
āñsuoñ se in āñkhoñ meñ aate rahe 
nanhe bachchoñ ne chhū bhī liyā chāñd ko 
būḌhe baabā kahānī sunāte rahe 
duur tak haath meñ koī patthar na thā 
phir bhī ham jaane kyuuñ sar bachāte rahe 
shā.irī zahr thī kyā kareñ ai 'vasīm' 
log piite rahe ham pilāte rahe"
501,"mirī vafāoñ kā nashsha utārne vaalā 
kahāñ gayā mujhe hañs hañs ke hārne vaalā 
hamārī jaan ga.ī jaa.e dekhnā ye hai 
kahīñ nazar meñ na aa jaa.e mārne vaalā 
bas ek pyaar kī baazī hai be-ġharaz baazī 
na koī jītne vaalā na koī hārne vaalā 
bhare makāñ kā bhī apnā nasha hai kyā jaane 
sharāb-ḳhāne meñ rāteñ guzārne vaalā 
maiñ us kā din bhī zamāne meñ baañT kar rakh duuñ 
vo merī rātoñ ko chhup kar guzārne vaalā 
'vasīm' ham bhī bikharne kā hausla karte 
hameñ bhī hotā jo koī sañvārne vaalā"
502,"mohabbat nā-samajh hotī hai samjhānā zarūrī hai 
jo dil meñ hai use āñkhoñ se kahlānā zarūrī hai 
usūloñ par jahāñ aañch aa.e Takrānā zarūrī hai 
jo zinda ho to phir zinda nazar aanā zarūrī hai 
na.ī umroñ kī ḳhud-muḳhtāriyoñ ko kaun samjhā.e 
kahāñ se bach ke chalnā hai kahāñ jaanā zarūrī hai 
thake-hāre parinde jab basere ke liye lauTeñ 
salīqa-mañd shāḳhoñ kā lachak jaanā zarūrī hai 
bahut bebāk āñkhoñ meñ ta.alluq Tik nahīñ paatā 
mohabbat meñ kashish rakhne ko sharmānā zarūrī hai 
salīqa hī nahīñ shāyad use mahsūs karne kā 
jo kahtā hai ḳhudā hai to nazar aanā zarūrī hai 
mire hoñToñ pe apnī pyaas rakh do aur phir socho 
ki is ke ba.ad bhī duniyā meñ kuchh paanā zarūrī hai"
503,"mujhe to qatra hī honā bahut satātā hai 
isī liye to samundar pe rahm aatā hai 
vo is tarah bhī mirī ahmiyat ghaTātā hai 
ki mujh se milne meñ sharteñ bahut lagātā hai 
bichhaḌte vaqt kisī aañkh meñ jo aatā hai 
tamām umr vo aañsū bahut rulātā hai 
kahāñ pahuñch ga.ī duniyā use pata hī nahīñ 
jo ab bhī maazī ke qisse sunā.e jaatā hai 
uThā.e jaa.eñ jahāñ haath aise jalse meñ 
vahī burā jo koī mas.ala uThātā hai 
na koī ohda na degrē na naam kī taḳhtī 
maiñ rah rahā huuñ yahāñ merā ghar batātā hai 
samajh rahā ho kahīñ ḳhud ko merī kamzorī 
to us se kah do mujhe bhūlnā bhī aatā hai"
504,"nahīñ ki apnā zamāna bhī to nahīñ aayā 
hameñ kisī se nibhānā bhī to nahīñ aayā 
jalā ke rakh liyā hāthoñ ke saath dāman tak 
tumheñ charāġh bujhānā bhī to nahīñ aayā 
na.e makān banā.e to fāsloñ kī tarah 
hameñ ye shahr basānā bhī to nahīñ aayā 
vo pūchhtā thā mirī aañkh bhīgne kā sabab 
mujhe bahāna banānā bhī to nahīñ aayā 
'vasīm' dekhnā muḌ muḌ ke vo usī kī taraf 
kisī ko chhoḌ ke jaanā bhī to nahīñ aayā"
505,"rañg be-rañg hoñ ḳhushbū kā bharosa jaa.e 
merī āñkhoñ se jo duniyā tujhe dekhā jaa.e 
ham ne jis raah ko chhoḌā phir use chhoḌ diyā 
ab na jā.eñge udhar chāhe zamāna jaa.e 
maiñ ne muddat se koī ḳhvāb nahīñ dekhā hai 
haath rakh de mirī āñkhoñ pe ki niiñd aa jaa.e 
maiñ gunāhoñ kā taraf-dār nahīñ huuñ phir bhī 
raat ko din kī nigāhoñ se na dekhā jaa.e 
kuchh baḌī sochoñ meñ ye socheñ bhī shāmil haiñ 'vasīm' 
kis bahāne se koī shahr jalāyā jaa.e"
506,"sab ne milā.e haath yahāñ tīrgī ke saath 
kitnā baḌā mazāq huā raushnī ke saath 
sharteñ lagā.ī jaatī nahīñ dostī ke saath 
kiije mujhe qubūl mirī har kamī ke saath 
terā ḳhayāl, terī talab terī aarzū 
maiñ umr bhar chalā huuñ kisī raushnī ke saath 
duniyā mire ḳhilāf khaḌī kaise ho ga.ī 
merī to dushmanī bhī nahīñ thī kisī ke saath 
kis kaam kī rahī ye dikhāve kī zindagī 
vaade kiye kisī se guzārī kisī ke saath 
duniyā ko bevafā.ī kā ilzām kaun de 
apnī hī nibh sakī na bahut din kisī ke saath 
qatre vo kuchh bhī paa.eñ ye mumkin nahīñ 'vasīm' 
baḌhnā jo chāhte haiñ samundar-kashī ke saath"
507,"sabhī kā dhuup se bachne ko sar nahīñ hotā 
har aadmī ke muqaddar meñ ghar nahīñ hotā 
kabhī lahū se bhī tārīḳh likhnī paḌtī hai 
har ek ma.arka bātoñ se sar nahīñ hotā 
maiñ us kī aañkh kā aañsū na ban sakā varna 
mujhe bhī ḳhaak meñ milne kā Dar nahīñ hotā 
mujhe talāsh karoge to phir na pāoge 
maiñ ik sadā huuñ sadāoñ kā ghar nahīñ hotā 
hamārī aañkh ke aañsū kī apnī duniyā hai 
kisī faqīr ko shāhoñ kā Dar nahīñ hotā 
maiñ us makān meñ rahtā huuñ aur zinda huuñ 
'vasīm' jis meñ havā kā guzar nahīñ hotā"
508,"shaam tak sub.h kī nazroñ se utar jaate haiñ 
itne samjhautoñ pe jiite haiñ ki mar jaate haiñ 
phir vahī talḳhī-e-hālāt muqaddar Thahrī 
nashshe kaise bhī hoñ kuchh din meñ utar jaate haiñ 
ik judā.ī kā vo lamha ki jo martā hī nahīñ 
log kahte the ki sab vaqt guzar jaate haiñ 
ghar kī girtī huī dīvāreñ hī mujh se achchhī 
rāsta chalte hue log Thahar jaate haiñ 
ham to be-nām irādoñ ke musāfir haiñ 'vasīm' 
kuchh pata ho to batā.eñ ki kidhar jaate haiñ"
509,"sirf terā naam le kar rah gayā 
aaj dīvāna bahut kuchh kah gayā 
kyā mirī taqdīr meñ manzil nahīñ 
fāsla kyuuñ muskurā kar rah gayā 
zindagī duniyā meñ aisā ashk thī 
jo zarā palkoñ pe Thahrā bah gayā 
aur kyā thā us kī pursish kā javāb 
apne hī aañsū chhupā kar rah gayā 
us se pūchh ai kāmyāb-e-zindagī 
jis kā afsāna adhūrā rah gayā 
haa.e kyā dīvāngī thī ai 'vasīm' 
jo na kahnā chāhiye thā kah gayā"
510,"tahrīr se varna mirī kyā ho nahīñ saktā 
ik tū hai jo lafzoñ meñ adā ho nahīñ saktā 
āñkhoñ meñ ḳhayālāt meñ sāñsoñ meñ basā hai 
chāhe bhī to mujh se vo judā ho nahīñ saktā 
jiinā hai to ye jabr bhī sahnā hī paḌegā 
qatra huuñ samundar se ḳhafā ho nahīñ saktā 
gumrāh kiye hoñge ka.ī phuul se jazbe 
aise to koī rāh-numā ho nahīñ saktā 
qad merā baḌhāne kā use kaam milā hai 
jo apne hī pairoñ pe khaḌā ho nahīñ saktā 
ai pyaar tire hisse meñ aayā tirī qismat 
vo dard jo chehroñ se adā ho nahīñ saktā"
511,"tumhārī raah meñ miTTī ke ghar nahīñ aate 
isī liye to tumheñ ham nazar nahīñ aate 
mohabbatoñ ke dinoñ kī yahī ḳharābī hai 
ye ruuTh jaa.eñ to phir lauT kar nahīñ aate 
jinheñ salīqa hai tahzīb-e-ġham samajhne kā 
unhīñ ke rone meñ aañsū nazar nahīñ aate 
ḳhushī kī aañkh meñ aañsū kī bhī jagah rakhnā 
bure zamāne kabhī pūchh kar nahīñ aate 
bisāt-e-ishq pe baḌhnā kise nahīñ aatā 
ye aur baat ki bachne ke ghar nahīñ aate 
'vasīm' zehn banāte haiñ to vahī aḳhbār 
jo le ke ek bhī achchhī ḳhabar nahīñ aate"
512,"tū samajhtā hai ki rishtoñ kī duhā.ī deñge 
ham to vo haiñ tire chehre se dikhā.ī deñge 
ham ko mahsūs kiyā jaa.e hai ḳhushbū kī tarah 
ham koī shor nahīñ haiñ jo sunā.ī deñge 
faisla likkhā huā rakkhā hai pahle se ḳhilāf 
aap kyā sāhab adālat meñ safā.ī deñge 
pichhlī saf meñ hī sahī hai to isī mahfil meñ 
aap dekheñge to ham kyuuñ na dikhā.ī deñge"
513,"udāsiyoñ meñ bhī raste nikāl letā hai 
ajiib dil hai girūñ to sambhāl letā hai 
ye kaisā shaḳhs hai kitnī hī achchhī baat kaho 
koī burā.ī kā pahlū nikāl letā hai 
Dhale to hotī hai kuchh aur ehtiyāt kī umr 
ki bahte bahte ye dariyā uchhāl letā hai 
baḌe-baḌoñ kī tarah-dāriyāñ nahīñ chaltīñ 
uruuj terī ḳhabar jab zavāl letā hai 
jab us ke jaam meñ ik buuñd tak nahīñ hotī 
vo merī pyaas ko phir bhī sambhāl letā hai"
514,"use samajhne kā koī to rāsta nikle 
maiñ chāhtā bhī yahī thā vo bevafā nikle 
kitāb-e-māzī ke aurāq ulaT ke dekh zarā 
na jaane kaun sā saf.ha muḌā huā nikle 
maiñ tujh se miltā to tafsīl meñ nahīñ jaatā 
mirī taraf se tire dil meñ jaane kyā nikle 
jo dekhne meñ bahut hī qarīb lagtā hai 
usī ke baare meñ socho to fāsla nikle 
tamām shahr kī āñkhoñ meñ surḳh sho.ale haiñ 
'vasīm' ghar se ab aise meñ koī kyā nikle"
515,"vo mere ghar nahīñ aatā maiñ us ke ghar nahīñ jaatā 
magar in ehtiyātoñ se ta.alluq mar nahīñ jaatā 
bure achchhe hoñ jaise bhī hoñ sab rishte yahīñ ke haiñ 
kisī ko saath duniyā se koī le kar nahīñ jaatā 
gharoñ kī tarbiyat kyā aa ga.ī T-v ke hāthoñ meñ 
koī bachcha ab apne baap ke uupar nahīñ jaatā 
khule the shahr meñ sau dar magar ik had ke andar hī 
kahāñ jaatā agar maiñ lauT ke phir ghar nahīñ jaatā 
mohabbat ke ye aañsū haiñ unheñ āñkhoñ meñ rahne do 
sharīfoñ ke gharoñ kā mas.ala bāhar nahīñ jaatā 
'vasīm' us se kaho duniyā bahut mahdūd hai merī 
kisī dar kā jo ho jaa.e vo phir dar dar nahīñ jaatā"
516,"vo mujh ko kyā batānā chāhtā hai 
jo duniyā se chhupānā chāhtā hai 
mujhe dekho ki maiñ us ko hī chāhūñ 
jise saarā zamāna chāhtā hai 
qalam karnā kahāñ hai us kā manshā 
vo merā sar jhukānā chāhtā hai 
shikāyat kā dhuāñ āñkhoñ se dil tak 
ta.alluq TuuT jaanā chāhtā hai 
taqāza vaqt kā kuchh bhī ho ye dil 
vahī qissa purānā chāhtā hai"
517,"ye hai to sab ke liye ho ye zid hamārī hai 
is ek baat pe duniyā se jañg jaarī hai 
uḌaan vaalo uḌānoñ pe vaqt bhārī hai 
paroñ kī ab ke nahīñ hausloñ kī baarī hai 
maiñ qatra ho ke bhī tūfāñ se jañg letā huuñ 
mujhe bachānā samundar kī zimmedārī hai 
isī se jalte haiñ sahrā-e-ārzū meñ charāġh 
ye tishnagī to mujhe zindagī se pyārī hai 
koī batā.e ye us ke ġhurūr-e-bejā ko 
vo jañg maiñ ne laḌī hī nahīñ jo haarī hai 
har ek saañs pe pahrā hai be-yaqīnī kā 
ye zindagī to nahīñ maut kī savārī hai 
duā karo ki salāmat rahe mirī himmat 
ye ik charāġh ka.ī āñdhiyoñ pe bhārī hai"
518,"zarā sā qatra kahīñ aaj agar ubhartā hai 
samundaroñ hī ke lahje meñ baat kartā hai 
khulī chhatoñ ke diye kab ke bujh ga.e hote 
koī to hai jo havāoñ ke par katartā hai 
sharāfatoñ kī yahāñ koī ahmiyat hī nahīñ 
kisī kā kuchh na bigāḌo to kaun Dartā hai 
ye dekhnā hai ki sahrā bhī hai samundar bhī 
vo merī tishna-labī kis ke naam kartā hai 
tum aa ga.e ho to kuchh chāñdnī sī bāteñ hoñ 
zamīñ pe chāñd kahāñ roz roz utartā hai 
zamīñ kī kaisī vakālat ho phir nahīñ chaltī 
jab āsmāñ se koī faisla utartā hai"
519,"zindagī tujh pe ab ilzām koī kyā rakkhe 
apnā ehsās hī aisā hai jo tanhā rakkhe 
kin shikastoñ ke shab-o-roz se guzrā hogā 
vo musavvir jo har ik naqsh adhūrā rakkhe 
ḳhushk miTTī hī ne jab paañv jamāne na diye 
bahte dariyā se phir ummīd koī kyā rakkhe 
aa ġham-e-dost usī moḌ pe ho jā.ūñ judā 
jo mujhe merā hī rahne de na terā rakkhe 
ārzūoñ ke bahut ḳhvāb to dekho ho 'vasīm' 
jaane kis haal meñ be-dard zamāna rakkhe"
520,"aaj distā hai haal kuchh kā kuchh 
kyuuñ na guzre ḳhayāl kuchh kā kuchh 
dil-e-be-dil kuuñ aaj kartī hai 
shoḳh chanchal kī chaal kuchh kā kuchh 
mujko lagtā hai ai parī-paikar 
aaj terā jamāl kuchh kā kuchh 
asar-e-bāda-e-javānī hai 
kar gayā huuñ savāl kuchh kā kuchh 
ai 'valī' dil kuuñ aaj kartī hai 
bū-e-bāġh-e-visāl kuchh kā kuchh"
521,"aaj sarsabz koh o sahrā hai 
har taraf sair hai tamāshā hai 
chehra-e-yār o qāmat-e-zebā 
gul-e-rañgīn o sarv-e-ra.anā hai 
ma.ani-e-husn o ma.ani-e-ḳhūbī 
sūrat-e-yār suuñ huvaidā hai 
dam-e-jāñ-baḳhsh nau-ḳhatāñ muj kuuñ 
chashma-e-ḳhizr hai masīhā hai 
kamar-e-nāzuk o dahān-e-sanam 
fikr bārīk hai muammā hai 
mū-ba-mū us kuuñ hai pareshānī 
zulf-e-mushkīñ kā jis kuuñ saudā hai 
kyā haqīqat hai tujh tavāzo kī 
yū talattuf hai yā mudāvā hai 
sabab-e-dilrubā.i-e-āshiq 
mehr hai lutf hai dilāsā hai 
juuñ 'valī' raat din hai mahv-e-ḳhayāl 
jis kuuñ tujh vasl kī tamannā hai"
522,"āshiq ke mukh pe nain ke paanī ko dekh tuuñ 
is ārasī meñ rāz-e-nihānī kuuñ dekh tuuñ 
sun be-qarār dil kī aval āh-e-shola-ḳhez 
tab is haraf meñ dil ke ma.ānī kuuñ dekh tuuñ 
ḳhūbī suuñ tujh huzūr o shama dam-zanī meñ hai 
us be-hayā kī charb-zabānī kuuñ dekh tuuñ 
dariyā pe jā ke mauj-e-ravāñ par nazar na kar 
añjhuvāñ kī mere aa ke ravānī kuuñ dekh tuuñ 
tujh shauq kā jo daaġh 'valī' ke jigar meñ hai 
be-tāqatī meñ us kī nishānī kuuñ dekh tuuñ"
523,"agar gulshan taraf vo nau-ḳhat-e-rañgīñ-adā nikle 
gul o raihāñ suuñ rañg-o-bū shitābī peshvā nikle 
khile har ġhuncha-e-dil jyuuñ gul-e-shādāb shādī suuñ 
agar Tuk ghar suuñ bāhar vo bahār-dil-kushā nikle 
ġhanīm-e-ġham kiyā hai fauj-bandī ishq-bāzāñ par 
bajā hai aaj vo raaja agar naubat bajā nikle 
nisār us ke qadam uupar karūñ añjhuvāñ ke gauhar sab 
agar karne kuuñ dil-jūī vo sarv-e-ḳhush-adā nikle 
sanam aa.e karūñgā nāla-e-jāñ-soz kuuñ zāhir 
magar us sañg-dil suuñ mehrbānī kī sadā nikle 
rahe mānind-e-la.al-e-be-bahā shāhāñ ke taaj uupar 
mohabbat meñ jo kui asbāb zāhir kuuñ bahā nikle 
baḳhīlī dars kī hargiz na kiijo ai parī-paikar 
'valī' terī galī meñ jab ki mānind-e-gadā nikle"
524,"bhaḌke hai dil kī ātish tujh neh kī havā suuñ 
sho.ala namat jalā dil tujh husn-e-sho.ala-zā suuñ 
gul ke charāġh gul ho yak baar jhaḌ paḌeñ sab 
mujh aah kī hikāyat boleñ agar sabā suuñ 
niklī hai jast kar kar har sañg-dil suuñ ātish 
chaqmāq jab palak kī jhāḌā hai tuuñ adā suuñ 
sajda badal rakhe sar sar-tā-qadam araq ho 
tujh bā-hayā ke pag par aa kar hinā hayā suuñ 
yaañ dard hai param kā behūda sar kahe mat 
ye baat sun 'valī' kī jā kar kaho davā suuñ"
525,"chhupā huuñ maiñ sadā-e-bāñsulī meñ 
ki tā jā.ūñ parī-rū kī galī meñ 
na thī tāqat mujhe aane kī lekin 
ba-zor-e-āh pahuñchā tujh galī meñ 
ayaañ hai rañg kī shoḳhī suuñ ai shoḳh 
badan terā qabā-e-sañdalī meñ 
jo hai tere dahan meñ rañg o ḳhūbī 
kahāñ ye rañg ye ḳhūbī kalī meñ 
kiyā jiyūñ lafz meñ ma.anī sirījan 
maqām apnā dil-o-jān-e-'valī' meñ"
526,"dekhnā har sub.h tujh ruḳhsār kā 
hai mutāla matla-e-anvār kā 
bulbul o parvāna karnā dil ke ta.iiñ 
kaam hai tujh chehra-e-gul-nār kā 
sub.h terā dars paayā thā sanam 
shauq-e-dil mohtāj hai takrār kā 
maah ke siine upar ai sham.a-rū 
daaġh hai tujh husn kī jhalkār kā 
dil kuuñ detā hai hamāre pech-o-tāb 
pech tere turra-e-tarrār kā 
jo sunyā tere dahan suuñ yak bachan 
bhed paayā nusḳha-e-asrār kā 
chāhtā hai is jahāñ meñ gar bahisht 
jā tamāshā dekh us ruḳhsār kā 
aarsī ke haath suuñ Dartā hai ḳhat 
chor kuuñ hai ḳhauf chaukīdār kā 
sar-kashī ātish-mizājī hai sabab 
nāsehoñ ko garmi-e-bāzār kā 
ai 'valī' kyuuñ sun sake nāseh kī baat 
jo divānā hai parī-ruḳhsār kā"
527,"dil huā hai mirā ḳharāb-e-suḳhan 
dekh kar husn-e-behijāb-e-suḳhan 
bazm-e-ma.anī meñ sarḳhushī hai use 
jis kuuñ hai nashsha-e-sharāb-e-suḳhan 
rāh-e-mazmūn-e-tāza band nahīñ 
tā-qayāmat khulā hai bāb-e-suḳhan 
jalva-pairā ho shāhid-e-ma.anī 
jab zabāñ suuñ uThe naqāb-e-suḳhan 
gauhar us kī nazar meñ jā na kare 
jin ne dekhā hai āb-o-tāb-e-suḳhan 
harjā-goyāñ kī baat kyūñki sune 
jo sunā naġhma-e-rabāb-e-suḳhan 
hai tirī baat ai nazākat-e-fahm 
lauh-e-dībācha-e-kitāb-e-suḳhan 
hai suḳhan jag manīñ adīm-ul-misāl 
juz suḳhan niiñ dujā javāb-e-suḳhan 
ai 'valī' dard-e-sar kabhū na rahe 
jab mile sandal-o-gulāb-e-suḳhan"
528,"dil kuuñ tujh baaj be-qarārī hai 
chashm kā kaam ashk-bārī hai 
shab-e-furqat meñ monis o hamdam 
be-qarāroñ kuuñ āh-o-zārī hai 
ai azīzāñ mujhe nahīñ bardāsht 
sañg-dil kā firāq bhārī hai 
faiz suuñ tujh firāq ke sājan 
chashm-e-giryāñ kā kaam jaarī hai 
fauqiyat le gayā huuñ bulbul suuñ 
garche mansab meñ do-hazārī hai 
ishq-bāzoñ ke haq meñ qātil kī 
har nigah ḳhanjar o kaTārī hai 
ātish-e-hijr-e-lāla-rū suuñ 'valī' 
daaġh siine meñ yādgārī hai"
529,"dil talabgār-e-nāz-e-mah-vash hai 
lutf us kā agarche dilkash hai 
mujh suuñ kyuuñ kar milegā hairāñ huuñ 
shoḳh hai bevafā hai sarkash hai 
kyā tirī zulf kyā tire abrū 
har taraf suuñ mujhe kashākash hai 
tujh bin ai dāġh-baḳhsh-e-sīna o dil 
chaman-e-lāla dasht-e-ātash hai 
ai 'valī' tajrabe suuñ paayā huuñ 
shola-e-āh-e-shauq be-ġhash hai"
530,"fidā-e-dilbar-e-rañgīñ-adā huuñ 
shahīd-e-shāhid-e-gul-gūñ-qabā huuñ 
har ik mah-rū ke milne kā nahīñ zauq 
suḳhan ke āshnā kā āshnā huuñ 
kiyā huuñ tark nargis kā tamāshā 
talab-gār-e-nigāh-e-bā-hayā huuñ 
na kar shamshād kī tārīf mujh paas 
ki maiñ us sarv-qad kā mubtalā huuñ 
kiyā maiñ arz us ḳhurshīd-rū suuñ 
tū shāh-e-husn maiñ terā gadā huuñ 
sadā rakhtā huuñ shauq us ke suḳhan kā 
hamesha tishna-e-āb-e-baqā huuñ 
qadam par us ke rakhtā huuñ sadā sar 
'valī' ham-mashrab-e-rañg-e-hinā huuñ"
531,"huā zāhir ḳhat-e-rū-e-nigār āhista-āhista 
ki jyuuñ gulshan meñ aatī hai bahār āhista-āhista 
kiyā huuñ rafta rafta raam us kī chashm-e-vehsī kuuñ 
ki jyuuñ aahū kuuñ karte haiñ shikār āhista-āhista 
jo apne tan kuuñ misl-e-jūebār avval kiyā paanī 
huā us sarv-qad suuñ ham-kanār āhista-āhista 
barañg-e-qatra-e-sīmāb mere dil kī jumbish suuñ 
huā hai dil sanam kā be-qarār āhista-āhista 
use kahnā bajā hai ishq ke gulzār kā bulbul 
jo gul-rūyāñ meñ paayā e'tibār āhista-āhista 
mirā dil ashk ho pahuñchā hai kūche meñ sirījan ke 
gayā ka.abe meñ ye kashtī-savār āhista-āhista 
'valī' mat hāsidāñ kī baat suuñ dil kuuñ mukaddar kar 
ki āḳhir dil suuñ jāvegā ġhubār āhista-āhista"
532,"hue haiñ raam pītam ke nayan āhista-āhista 
ki jyuuñ phāñde meñ aate haiñ hiran āhista-āhista 
mirā dil misl parvāne ke thā mushtāq jalne kā 
lagī us sham.a suuñ āḳhir lagan āhista-āhista 
girebāñ sabr kā mat chaak kar ai ḳhātir-e-miskīñ 
sunegā baat vo shīrīñ-bachan āhista-āhista 
gul o bulbul kā gulshan meñ ḳhalal hove to barjā hai 
chaman meñ jab chale vo gul-badan āhista-āhista 
'valī' siine meñ mere panja-e-ishq-e-sitamgar ne 
kiyā hai chaak dil kā pairahan āhista-āhista"
533,"ishq betāb-e-jāñ-gudāzī hai 
husn mushtāq-e-dil-navāzī hai 
ashk ḳhūnīñ suuñ jo kiyā hai vazū 
maz.hab-e-ishq meñ namāzī hai 
jo huā rāz-e-ishq suuñ āgāh 
vo zamāne kā faḳhr-e-rāzī hai 
pāk-bāzāñ suuñ yuuñ huā mafhūm 
ishq mazmūn-e-pāk-bāzī hai 
jā ke pahuñchī hai hadd-e-zulmat kuuñ 
bas-ki tujh zulf meñ darāzī hai 
tajrabe suuñ huā mujhe zāhir 
naaz mafhūm be-niyāzī hai 
ai 'valī' aish-e-zāhirī kā sabab 
jalva-e-shāhid-e-majāzī hai"
534,"ishq meñ sabr-o-razā darkār hai 
fikr-e-asbāb-e-vafā darkār hai 
chaak karne jāma-e-sabr-o-qarār 
dilbar-e-rañgīñ qabā darkār hai 
har sanam tasḳhīr-e-dil kyūñkar sake 
dilrubā.ī kuuñ adā darkār hai 
zulf kuuñ vā kar ki shāh-e-ishq kuuñ 
sāya-e-bāl-e-humā darkār hai 
rakh qadam mujh dīda-e-ḳhūñ-bār par 
gar tujhe rañg-e-hinā darkār hai 
dekh us kī chashm-e-shahlā kuuñ agar 
nargis-e-bāġh-e-hayā darkār hai 
azm us ke vasl kā hai ai 'valī' 
lekin imdād-e-ḳhudā darkār hai"
535,"jab sanam kuuñ ḳhayāl-e-bāġh huā 
tālib-e-nashsha-e-farāġh huā 
fauj-e-ushshāq dekh har jānib 
nāznīñ sāhib-e-dimāġh huā 
rashk suuñ tujh labāñ kī surḳhī par 
jigar-e-lāla dāġh-dāġh huā 
dil-e-ushshāq kyuuñ na ho raushan 
jab ḳhayāl-e-sanam charāġh huā 
ai 'valī' gul-badan kuuñ baaġh meñ dekh 
dil-e-sad-chāk bāġh-bāġh huā"
536,"jab tujh araq ke vasf meñ jaarī qalam huā 
aalam meñ us kā naañv javāhar-raqam huā 
nuqte pe tere ḳhaal ke bāñdhā hai jin ne dil 
vo dā.ere meñ ishq ke sābit-qadam huā 
tujh fitrat-e-buland kī ḳhūbī kuuñ likh qalam 
mash.hūr jag ke biich atārad-e-raqam huā 
tāqat nahīñ ki hashr meñ hove vo dād-ḳhvāh 
jis be-gunah pe terī nigah suuñ sitam huā 
be-minnat-e-sharāb huuñ sarshār-e-imbisāt 
tujh nain kā ḳhayāl mujhe jām-e-jam huā 
jin ne bayāñ likhā hai mire rañg-e-zard kā 
us kuuñ ḳhitāb ġhaib suuñ zarrīñ-raqam huā 
shohrat huī hai jab se tire sher kī 'valī' 
mushtāq tujh suḳhan kā arab tā ajam huā"
537,"jis dilrubā suuñ dil kuuñ mire ittihād hai 
dīdār us kā merī añkhāñ kī murād hai 
rakhtā hai bar meñ dilbar-e-rañgīñ ḳhayāl kuuñ 
mānind ārasī ke jo saaf e'tiqād hai 
shāyad ki dām-e-ishq meñ taaza huā hai band 
va.ade pe gul-ruḳhāñ ke jise e'timād hai 
baaqī rahegā jaur-o-sitam roz-e-hashr lag 
tujh zulf kī jafā meñ nipaT imtidād hai 
maqsūd-e-dil hai us kā ḳhayāl ai 'valī' mujhe 
jyuuñ mujh zabāñ pe nām-e-mohamād murād hai"
538,"jise ishq kā tiir kaarī lage 
use zindagī kyuuñ na bhārī lage 
na chhoḌe mohabbat dam-e-marg tak 
jise yār-e-jānī suuñ yaarī lage 
na hove use jag meñ hargiz qarār 
jise ishq kī be-qarārī lage 
har ik vaqt mujh āshiq-e-pāk kuuñ 
pyāre tirī baat pyārī lage 
'valī' kuuñ kahe tū agar yak bachan 
raqībāñ ke dil meñ kaTārī lage"
539,"kamar us dilrubā kī dilrubā hai 
nigah us ḳhush-adā kī ḳhush-adā hai 
sajan ke husn kuuñ Tuk fikr suuñ dekh 
ki ye ā.īna-e-ma.anī-numā hai 
ye ḳhat hai jauhar-e-ā.īna-rāz 
ise mushk-e-ḳhutan kahnā bajā hai 
huā ma.alūm tujh zulfāñ suuñ ai shoḳh 
ki shāh-e-husn par zill-e-humā hai 
na hove kohkan kyuuñ aa ke āshiq 
jo vo shīrīñ-adā gulgūñ-qabā hai 
na pūchho āh-o-zārī kī haqīqat 
azīzāñ āshiqī kā muqtazā hai 
'valī' kuuñ mat malāmat kar ai vaa.iz 
malāmat āshiqoñ par kab ravā hai"
540,"ḳhūb-rū ḳhuub kaam karte haiñ 
yak nigah meñ ġhulām karte haiñ 
dekh ḳhūbāñ kuuñ vaqt milne ke 
kis adā suuñ salām karte haiñ 
kyā vafādār haiñ ki milne meñ 
dil suuñ sab rām-rām karte haiñ 
kam-nigāhī soñ dekhte haiñ vale 
kaam apnā tamām karte haiñ 
kholte haiñ jab apnī zulfāñ kuuñ 
sub.h-e-āshiq kuuñ shaam karte haiñ 
sāhib-e-lafz us kuuñ kah sakiye 
jis suuñ ḳhūbāñ kalām karte haiñ 
dil lajāte haiñ ai 'valī' merā 
sarv-qad jab ḳhirām karte haiñ"
541,"kiyā mujh ishq ne zālim kuuñ aab āhista āhista 
ki ātish gul kuuñ kartī hai gulāb āhista āhista 
vafādārī ne dilbar kī bujhāyā ātish-e-ġham kuuñ 
ki garmī dafa.a kartā hai gulāb āhista āhista 
ajab kuchh lutf rakhtā hai shab-e-ḳhalvat meñ gul-rū suuñ 
ḳhitāb āhista āhista javāb āhista āhista 
mire dil kuuñ kiyā be-ḳhud tirī añkhiyāñ ne āḳhir kuuñ 
ki jyuuñ behosh kartī hai sharāb āhista āhista 
huā tujh ishq suuñ ai ātishīñ-rū dil mirā paanī 
ki jyuuñ galtā hai ātish suuñ gulāb āhista āhista 
adā o naaz suuñ aatā hai vo raushan-jabīñ ghar suuñ 
ki jyuuñ mashriq suuñ nikle āftāb āhista āhista 
'valī' mujh dil meñ aatā hai ḳhayāl-e-yār-e-be-parvā 
ki jyuuñ añkhiyāñ manīñ aatā hai ḳhvāb āhista āhista"
542,"kūcha-e-yār ain kaasī hai 
jogī-e-dil vahāñ kā baasī hai 
pī ke bairāg kī udāsī suuñ 
dil pe mere sadā udāsī hai 
ai sanam tujh jabīñ upar ye ḳhaal 
hindavī har-dvār baasī hai 
zulf terī hai mauj jamunā kī 
til nazik us ke jiyūñ sanāsī hai 
ghar tirā hai ye rashk-e-deval-e-chīñ 
us meñ muddat suuñ dil upāsī hai 
ye siyah-zulf tujh zanaḳhdāñ par 
nāganī jyuuñ kūñve pe pyāsī hai 
tās-e-ḳhurshīd ġharq hai jab suuñ 
bar meñ tere libās-e-tāsī hai 
jis kī guftār meñ nahīñ hai mazā 
suḳhan us kā ta.aam baasī hai 
ai 'valī' jo libās tan pe rakhā 
āshiqāñ ke nazik libāsī hai"
543,"maiñ āshiqī meñ tab suuñ afsāna ho rahā huuñ 
terī nigah kā jab suuñ dīvāna ho rahā huuñ 
ai āshnā karam suuñ yak baar aa daras de 
tujh baaj sab jahāñ suuñ begāna ho rahā huuñ 
bātāñ lagan kī mat pūchh ai sham-e-bazm-e-ḳhūbī 
muddat se tujh jhalak kā parvāna ho rahā huuñ 
shāyad vo ganj-e-ḳhūbī aave kisī taraf suuñ 
is vāste sarāpā vīrāna ho rahā huuñ 
saudā-e-zulf-e-ḳhūbāñ rakhtā huuñ dil meñ daa.im 
zanjīr-e-āshiqī kā dīvāna ho rahā huuñ 
barjā hai gar sunūñ na.iiñ nāseh tirī nasīhat 
maiñ jām-e-ishq pī kar mastāna ho rahā huuñ 
kis suuñ 'valī' apas kā ahvāl jā kahūñ maiñ 
sar-tā-qadam maiñ ġham suuñ ġham-ḳhāna ho rahā huuñ"
544,"maiñ tujhe aayā huuñ īmāñ buujh kar 
bā.is-e-jam.iyyat-e-jāñ buujh kar 
bulbul-e-shīrāz kuuñ kartā huuñ yaad 
husn kuuñ tere gulistāñ buujh kar 
dil chalā hai ishq kā ho jauharī 
lab tire la.al-e-badaḳhshāñ buujh kar 
har na kartī hai nazāre kī mashaq 
ḳhat kuuñ tere ḳhatt-e-raihāñ buujh kar 
ai sajan aayā huuñ ho be-iḳhtiyār 
tujh kuuñ apnā rāhat-e-jāñ buujh kar 
zulf terī kyuuñ na khaa.e pech-o-tāb 
haal mujh dil kā pareshāñ buujh kar 
rahm kar us par ki aayā hai 'valī' 
dard-e-dil kā tujh kuuñ darmāñ buujh kar"
545,"mat ġhusse ke sho.ale suuñ jalte kuuñ jalātī jā 
Tuk mehr ke paanī suuñ tū aag bujhātī jā 
tujh chaal kī qīmat suuñ dil niiñ hai mirā vāqif 
ai maan bharī chanchal Tuk bhaav batātī jā 
is raat añdhārī meñ mat bhuul paḌūñ tujh suuñ 
Tuk paañv ke jhāñjhar kī jhankār sunātī jā 
mujh dil ke kabūtar kuuñ bāñdhā hai tirī laT ne 
ye kaam dharam kā hai Tuk us ko chhuḌātī jā 
tujh mukh kī parastish meñ ga.ī umr mirī saarī 
ai but kī pujan-hārī Tuk us ko pujātī jā 
tujh ishq meñ jal jal kar sab tan kuuñ kiyā kājal 
ye raushnī afzā hai añkhiyā ko lagātī jā 
tujh neh meñ dil jal jal jogī kī liyā sūrat 
yak baar use mohan chhātī suuñ lagātī jā 
tujh ghar kī taraf sundar aatā hai 'valī' daa.em 
mushtāq daras kā hai Tuk dars dikhātī jā"
546,"muflisī sab bahār khotī hai 
mard kā e'tibār khotī hai 
kyūñke hāsil ho muj ko jam.iyyat 
zulf terī qarār khotī hai 
har sahar shoḳh kī nigah kī sharāb 
mujh añkhāñ kā ḳhumār khotī hai 
kyūñke milnā sanam kā tark karūñ 
dilbarī iḳhtiyār khotī hai 
ai 'valī' aab us parī-rū kī 
mujh sine kā ġhubār khotī hai"
547,"mushtāq haiñ ushshāq tirī bāñkī adā ke 
zaḳhmī haiñ mohibbāñ tirī shamshīr-e-jafā ke 
har pech meñ chīre ke tire lipTe haiñ āshiq 
aalam ke dilāñ band haiñ tujh band-e-qabā ke 
larzāñ hai tire dast age panja-e-ḳhurshīd 
tujh husn age maat malā.ek haiñ samā ke 
tujh zulf ke halqe meñ hai dil be-sar o be-pā 
Tuk mehr karo haal upar be-sar-o-pā ke 
tanhā na 'valī' jag munīñ likhtā hai tire vasf 
daftar likhe aalam ne tirī mad.h-o-sanā ke"
548,"ruuh baḳhshī hai kaam tujh lab kā 
dam-e-īsā hai naam tujh lab kā 
husn ke ḳhizr ne kiyā labrez 
āb-e-haivāñ suuñ jaam tujh lab kā 
mantiq-o-hikmat-o-ma.ānī par 
mushtamil hai kalām tujh lab kā 
jannat-e-husn meñ kiyā haq ne 
hauz-e-kausar maqām tujh lab kā 
rag-e-yāqūt ke qalam suuñ likheñ 
ḳhat paristāñ payām tujh lab kā 
sabza-o-barg-o-lāla rakhte haiñ 
shauq dil meñ davām tujh lab kā 
ġharq-e-shakkar hue haiñ kām-o-zabāñ 
jab liyā huuñ maiñ naam tujh lab kā 
misl-e-yāqūt ḳhat meñ hai shāgird 
sāġhar-e-mai mudām tujh lab kā 
hai 'valī' kī zabāñ ko lazzat-baḳhsh 
zikr har sub.h-o-shām tujh lab kā"
549,"sajan Tuk naaz suuñ mujh paas aa āhista āhista 
chhupī bāteñ apas dil kī sunā āhista āhista 
ġharaz goyāñ kī bātāñ kuuñ na lā ḳhātir manīñ hargiz 
sajan is baat kuuñ ḳhātir meñ lā āhista āhista 
har ik kī baat sunñe par tavajjoh mat kar ai zālim 
raqībāñ us siiñ hoveñge judā āhista āhista 
mabādā mohtasib badmast sun kar taan meñ aave 
tambūra aah kā ai dil bajā āhista āhista 
'valī' hargiz apas ke dil kuuñ siine meñ na rakh ġham-gīñ 
ki bar lāvegā matlab kuuñ ḳhudā āhista āhista"
550,"shaġhl behtar hai ishq-bāzī kā 
kyā haqīqī o kyā majāzī kā 
har zabāñ par hai misl-e-shāna mudām 
zikr tujh zulf kī darāzī kā 
aaj terī bhavāñ ne masjid meñ 
hosh khoyā hai har namāzī kā 
gar na.iiñ rāz-e-ishq suuñ āgāh 
faḳhr bejā hai faḳhr-e-rāzī kā 
ai 'valī' sarv-qad ko dekhūñgā 
vaqt aayā hai sarfarāzī kā"
551,"sharāb-e-shauq señ sarshār haiñ ham 
kabhū be-ḳhud kabhū hushiyār haiñ ham 
do-rañgī suuñ tirī ai sarv-e-ra.anā 
kabhū raazī kabhū bezār haiñ ham 
tire tasḳhīr karne meñ sirījan 
kabhī nādāñ kabhī ayyār haiñ ham 
sanam tere nayan kī aarzū meñ 
kabhū sālim kabhī bīmār haiñ ham 
'valī' vasl-o-judā.ī suuñ sajan kī 
kabhū sahrā kabhū gulzār haiñ ham"
552,"sohbat-e-ġhair muuñ jaayā na karo 
dard-mandāñ kuuñ kuḌhāyā na karo 
haq-parastī kā agar daavā hai 
be-gunāhāñ kuuñ satāyā na karo 
apnī ḳhūbī ke agar tālib ho 
apne tālib kuuñ jalāyā na karo 
hai agar ḳhātir-e-ushshāq aziiz 
ġhair kuuñ dars dikhāyā na karo 
mujh ko turshī kā hai parhez sanam 
chīn-e-abrū kuuñ dikhāyā na karo 
dil kuuñ hotī hai sajan betābī 
zulf kuuñ haath lagāyā na karo 
nigah-e-talḳh suuñ apnī zālim 
zahr kā jaam pilāyā na karo 
ham kuuñ bardāsht nahīñ ġhusse kī 
be-sabab ġhusse meñ aayā na karo 
pāk-bāzāñ meñ hai mash.hūr 'valī' 
us suuñ chehre kuuñ chhupāyā na karo"
553,"taḳht jis be-ḳhānamāñ kā dast-e-vīrānī huā 
sar upar us ke bagūlā tāj-e-sultānī huā 
kyuuñ na saafī us kuuñ hāsil ho jo misl-e-ārsī 
apne jauhar kī hayā suuñ sar-ba-sar paanī huā 
zindagī hai jis kuuñ daa.im ālam-e-bāqī munīñ 
jalva-gar kab us añge yū ālam-e-fānī huā 
bekasī ke haal meñ yak aan maiñ tanhā nahīñ 
ġham tirā siine meñ mere hamdam-e-jānī huā 
ai 'valī' ġhairat suuñ sūraj kyuuñ jale na.iiñ rāt-din 
jag munīñ vo maah rashk-e-māh-e-kan.ānī huā"
554,"tirā lab dekh haivāñ yaad aave 
tirā mukh dekh kan.āñ yaad aave 
tire do nain jab dekhūñ nazar bhar 
mujhe tab nargisistāñ yaad aave 
tirī zulfāñ kī tūlānī kuuñ dekhe 
mujhe lail-e-zamistāñ yaad aave 
tire ḳhat kā zamurrad-rañg dekhe 
bahār-e-sumbulistāñ yaad aave 
tire mukh ke chaman ke dekhne suuñ 
mujhe firdaus-e-rizvāñ yaad aave 
tirī zulfāñ meñ yū mukh jo ki dekhe 
use sham-e-shabistāñ yaad aave 
jo kui dekhe mirī añkhiyāñ ko rote 
use abr-e-bahārāñ yaad aave 
jo mere haal kī gardish kuuñ dekhe 
use girdāb-e-gardāñ yaad aave 
'valī' merā junūñ jo kui ki dekhe 
use koh o bayābāñ yaad aave"
555,"tirā majnūñ huuñ sahrā kī qasam hai 
talab meñ huuñ tamannā kī qasam hai 
sarāpā naaz hai tū ai parī-rū 
mujhe tere sarāpā kī qasam hai 
diyā haq husn-e-bālā-dast tujkūñ 
mujhe tujh sarv-e-bālā kī qasam hai 
kiyā tujh zulf ne jag kuuñ divānā 
tirī zulfāñ ke saudā kī qasam hai 
do-rañgī tark kar har ik se mat mil 
tujhe tujh qadd-e-rānā kī qasam hai 
kiyā tujh ishq ne aalam kuuñ majnūñ 
mujhe tujh rashk-e-lailā kī qasam hai 
'valī' mushtāq hai terī nigah kā 
mujhe tujh chashm-e-shahlā kī qasam hai"
556,"tujh lab kī sifat la.al-e-badaḳhshāñ suuñ kahūñgā 
jaadū haiñ tire nain ġhazālāñ suuñ kahūñgā 
dī bādshahī haq ne tujhe husn-nagar kī 
yū kishvar-e-īrāñ meñ sulaimāñ suuñ kahūñgā 
tārīf tire qad kī alif-vār sirījan 
jā sarv-e-gulistāñ kuuñ ḳhush-alhāñ suuñ kahūñgā 
mujh par na karo zulm tum ai laili-e-ḳhūbāñ 
majnūñ huuñ tire ġham kuuñ bayābāñ suuñ kahūñgā 
dekhā huuñ tujhe ḳhvāb meñ ai māya-e-ḳhūbī 
is ḳhvāb ko jā yūsuf-e-kan.āñ suuñ kahūñgā 
jaltā huuñ shab-o-roz tire ġham meñ ai sājan 
ye soz tirā mash.al-e-sozāñ suuñ kahūñgā 
yak nuqta tire safha-e-ruḳh par na.iiñ bejā 
is mukh ko tire safha-e-qur.āñ suuñ kahūñgā 
qurbān parī mukh pe huī chob sī jal kar 
ye baat ajā.ib mah-e-tābāñ suuñ kahūñgā 
be-sabr na ho ai 'valī' is dard suuñ hargiz 
jaltā huuñ tire dard meñ darmāñ suuñ kahūñgā"
557,"vo nāznīñ adā meñ ejaaz hai sarāpā 
ḳhūbī meñ gul-ruḳhāñ suuñ mumtāz hai sarāpā 
ai shoḳh tujh nayan meñ dekhā nigāh kar kar 
āshiq ke mārne kā andāz hai sarāpā 
jag ke adā-shanāsāñ hai jin kī fikr aalī 
tujh qad kuuñ dekh bole yū naaz hai sarāpā 
kyuuñ ho sakeñ jagat ke dilbar tire barābar 
tū husn haur adā meñ ejaaz hai sarāpā 
gaahe ai īsvī-dam yak baat lutf suuñ kar 
jāñ-baḳhsh mujh ko terā āvāz hai sarāpā 
mujh par 'valī' hamesha dildār mehrbāñ hai 
har-chand hasb-e-zāhir tannāz hai sarāpā"
558,"vo sanam jab suuñ basā dīda-e-hairān meñ aa 
ātish-e-ishq paḌī aql ke sāmān meñ aa 
naaz detā nahīñ gar ruḳhsat-e-gul-gasht-e-chaman 
ai chaman-zār-e-hayā dil ke gulistān meñ aa 
aish hai aish ki us mah kā ḳhayāl-e-raushan 
sham.a raushan kiyā mujh dil ke shabistāñ meñ aa 
yaad aatā hai mujhe vo do gul-e-bāġh-e-vafā 
ashk karte haiñ makāñ gosha-e-dāmān meñ aa 
mauj-e-betābī-e-dil ashk meñ huī jalva-numā 
jab basī zulf-e-sanam tab-e-pareshān meñ aa 
nāla-o-āh kī tafsīl na pūchho mujh suuñ 
daftar-e-dard basā ishq ke dīvān meñ aa 
panja-e-ishq ne betāb kiyā jab suuñ mujhe 
chāk-e-dil tab suuñ basā chāk-e-garebān meñ aa 
dekh ai ahl-e-nazar sabza-e-ḳhat meñ lab-e-lāl 
rañg-e-yāqūt chhupā hai ḳhat-e-raihān meñ aa 
husn thā parda-e-tajrīd meñ sab suuñ āzād 
tālib-e-ishq huā sūrat-e-insān meñ aa 
shaiḳh yahāñ baat tirī pesh na jaave hargiz 
aql kuuñ chhoḌ ke mat majlis-e-rindān meñ aa 
dard-mandāñ ko ba-juz dard nahīñ said murād 
ai shah-e-malk-e-junūñ ġham ke bayābān meñ aa 
hākim-e-vaqt hai tujh ghar meñ raqīb-e-bad-ḳhū 
dev muḳhtār huā mulk-e-sulaimān meñ aa 
chashma-e-āb-e-baqā jag meñ kiyā hai hāsil 
yūsuf-e-husn tire chāh-e-zanaḳhdān meñ aa 
jag ke ḳhūbāñ kā namak ho ke namak-parvarda 
chhup rahā aa ke tire lab ke namak-dān meñ aa 
bas ki mujh haal suuñ ham-sar hai pareshānī meñ 
dard kahtī hai mirā zulf tire kaan meñ aa 
ġham suuñ tere hai tarahhum kā mahal hāl-e-'valī' 
zulm ko chhoḌ sajan sheva-e-ehsān meñ aa"
559,"yaad karnā har ghaḌī us yaar kā 
hai vazīfa mujh dil-e-bīmār kā 
ārzū-e-chashma-e-kausar na.iiñ 
tishna-lab huuñ sharbat-e-dīdār kā 
āqibat kyā hovegā ma.alūm na.iiñ 
dil huā hai mubtilā dildār kā 
kyā kahe tārīf dil hai be-nazīr 
harf harf us maḳhzan-e-asrār kā 
gar huā hai tālib-e-āzādgī 
band mat ho sub.ha o zunnār kā 
masnad-e-gul manzil-e-shabnam huī 
dekh rutba dīda-e-bedār kā 
ai 'valī' honā sirījan par nisār 
mudda.ā hai chashm-e-gauhar-bār kā"
560,"chār-sū hai baḌī vahshat kā samāñ 
kisī aaseb kā saaya hai yahāñ 
koī āvāz sī hai marsiyāñ-ḳhvāñ 
shahr kā shahr banā goristāñ 
ek maḳhlūq jo bastī hai yahāñ 
jis pe insāñ kā guzartā hai gumāñ 
ḳhud to sākit hai misāl-e-tasvīr 
jumbish-e-ġhair se hai raqs-kunāñ 
koī chehra nahīñ juz zer-e-naqāb 
na koī jism hai juz be-dil-o-jāñ 
ulmā haiñ dushman-e-fahm-o-tahaqīq 
kodanī sheva-e-dānish-mandāñ 
shā.ir-e-qaum pe ban aa.ī hai 
kizb kaise ho tasavvuf meñ nihāñ 
lab haiñ masrūf-e-qasīda-goī 
aur āñkhoñ meñ hai zillat uryāñ 
sabz ḳhat āqibat-o-dīñ ke asiir 
pārsā ḳhush-tan-o-nau-ḳhez javāñ 
ye zan-e-naġhma-gar-o-ishq-shi.ār 
yās-o-hasrat se huī hai hairāñ 
kis se ab ārzū-e-vasl kareñ 
is ḳharābe meñ koī mard kahāñ"
561,"jo mujh meñ chhupā merā galā ghoñT rahā hai 
yā vo koī iblīs hai yā merā ḳhudā hai 
jab sar meñ nahīñ ishq to chehre pe chamak hai 
ye naḳhl ḳhizāñ aa.ī to shādāb huā hai 
kyā merā ziyāñ hai jo muqābil tire aa jā.ūñ 
ye amr to ma.alūm ki tū mujh se baḌā hai 
maiñ banda-o-nāchār ki sairāb na ho pā.ūñ 
ai zāhir-o-maujūd mirā jism duā hai 
haañ us ke ta.āqub se mire dil meñ hai inkār 
vo shaḳhs kisī ko na milegā na milā hai 
kyuuñ nūr-e-abad dil meñ guzar kar nahīñ paatā 
siine kī siyāhī se nayā harf likhā hai"
562,"kabhī dhanak sī utartī thī un nigāhoñ meñ 
vo shoḳh rañg bhī dhīme paḌe havāoñ meñ 
maiñ tez-gām chalī jā rahī thī us kī samt 
kashish ajiib thī us dasht kī sadāoñ meñ 
vo ik sadā jo fareb-e-sadā se bhī kam hai 
na Duub jaa.e kahīñ tund-rau havāoñ meñ 
sukūt-e-shām hai aur maiñ huuñ gosh-bar-āvāz 
ki ek va.ade kā afsūñ sā hai fazāoñ meñ 
mirī tarah yūñhī gum-karda-rāh chhoḌegī 
tum apnī baañh na denā havā kī bāñhoñ meñ 
nuqūsh paañv ke likhte haiñ manzil-e-nā-yāft 
mirā safar to hai tahrīr merī rāhoñ meñ"
563,"patthar se visāl māñgtī huuñ 
maiñ ādamiyoñ se kaT ga.ī huuñ 
shāyad pā.ūñ surāġh-e-ulfat 
muTThī meñ ḳhāk-bhar rahī huuñ 
har lams hai jab tapish se aarī 
kisī aañch se yuuñ pighal rahī huuñ 
vo ḳhvāhish-e-bosa bhī nahīñ ab 
hairat se hoñT kāTtī huuñ 
ik tiflak-e-justujū huuñ shāyad 
maiñ apne badan se kheltī huuñ 
ab tab.a kisī pe kyuuñ ho rāġhib 
insānoñ ko barat chukī huuñ"
564,"ye kis ke āñsuoñ ne us naqsh ko miTāyā 
jo mere lauh-e-dil par tū ne kabhī banāyā 
thā dil jab us pe maa.il thā shauq saḳht mushkil 
tarġhīb ne use bhī āsān kar dikhāyā 
ik gard-bād meñ tū ojhal huā nazar se 
is dasht-e-be-samar se juz ḳhaak kuchh na paayā 
ai chob-e-ḳhushk-e-sahrā vo bād-e-shauq kyā thī 
merī tarah barahna jis ne tujhe banāyā 
phir ham haiñ nīm-shab hai andesha-e-abas hai 
vo vāhima ki jis se terā yaqīn aayā"
565,"ye pairahan jo mirī ruuh kā utar na sakā 
to naḳh-ba-naḳh kahīñ paivast resha-e-dil thā 
mujhe ma.āl-e-safar kā malāl kyūñ-kar ho 
ki jab safar hī mirā fāsloñ kā dhokā thā 
maiñ jab firāq kī rātoñ meñ us ke saath rahī 
vo phir visāl ke lamhoñ meñ kyuuñ akelā thā 
vo vāste kī tirā darmiyāñ bhī kyuuñ aa.e 
ḳhudā ke saath mirā jism kyuuñ na ho tanhā 
sarāb huuñ maiñ tirī pyaas kyā bujhā.ūñgī 
is ishtiyāq se tishna zabāñ qarīb na lā 
sarāb huuñ ki badan kī yahī shahādat hai 
har ek uzv meñ bahtā hai ret kā dariyā 
jo mere lab pe hai shāyad vahī sadāqat hai 
jo mere dil meñ hai us harf-e-rā.egāñ pe na jā 
jise maiñ toḌ chukī huuñ vo raushnī kā tilism 
shuā-e-nūr-e-azal ke sivā kuchh aur na thā"
566,"aa.ī hai kuchh na pūchh qayāmat kahāñ kahāñ 
uf le ga.ī hai mujh ko mohabbat kahāñ kahāñ 
betābī-o-sukūñ kī huiiñ manzileñ tamām 
bahlā.eñ tujh se chhuT ke tabī.at kahāñ kahāñ 
furqat ho yā visāl vahī iztirāb hai 
terā asar hai ai ġham-e-furqat kahāñ kahāñ 
har jumbish-e-nigāh meñ sad-kaif be-ḳhudī 
bhartī phiregī husn kī niyyat kahāñ kahāñ 
rāh-e-talab meñ chhoḌ diyā dil kā saath bhī 
phirte liye hue ye musībat kahāñ kahāñ 
dil ke ufaq tak ab to haiñ parchhā.iyāñ tirī 
le jaa.e ab to dekh ye vahshat kahāñ kahāñ 
ai nargis-e-siyāh batā de tire nisār 
kis kis ko hai ye hosh ye ġhaflat kahāñ kahāñ 
nairañg-e-ishq kī hai koī intihā ki ye 
ye ġham kahāñ kahāñ ye masarrat kahāñ kahāñ 
begānagī par us kī zamāne se ehtirāz 
dar-parda us adā kī shikāyat kahāñ kahāñ 
farq aa gayā thā daur-e-hayāt-o-mamāt meñ 
aa.ī hai aaj yaad vo sūrat kahāñ kahāñ 
jaise fanā baqā meñ bhī koī kamī sī ho 
mujh ko paḌī hai terī zarūrat kahāñ kahāñ 
duniyā se ai dal itnī tabī.at bharī na thī 
tere liye uThā.ī nadāmat kahāñ kahāñ 
ab imtiyāz-e-ishq-o-havas bhī nahīñ rahā 
hotī hai terī chashm-e-ināyat kahāñ kahāñ 
har gaam par tarīq-e-mohabbat meñ maut thī 
is raah meñ khule dar-e-rahmat kahāñ kahāñ 
hosh-o-junūñ bhī ab to bas ik baat haiñ 'firāq' 
hotī hai us nazar kī sharārat kahāñ kahāñ"
567,"aaj bhī qāfila-e-ishq ravāñ hai ki jo thā 
vahī miil aur vahī sañg-e-nishāñ hai ki jo thā 
phir tirā ġham vahī rusvā-e-jahāñ hai ki jo thā 
phir fasāna ba-hadīs-e-digrāñ hai ki jo thā 
manzileñ gard ke mānind uḌī jaatī haiñ 
vahī andāz-e-jahān-e-guzarāñ hai ki jo thā 
zulmat o nuur meñ kuchh bhī na mohabbat ko milā 
aaj tak ek dhundalke kā samāñ hai ki jo thā 
yuuñ to is daur meñ be-kaif sī hai bazm-e-hayāt 
ek hañgāma sar-e-ritl-e-girāñ hai ki jo thā 
laakh kar jaur-o-sitam laakh kar ehsān-o-karam 
tujh pe ai dost vahī vahm-o-gumāñ hai ki jo thā 
aaj phir ishq do-ālam se judā hotā hai 
āstīnoñ meñ liye kaun-o-makāñ hai ki jo thā 
ishq afsurda nahīñ aaj bhī afsurda bahut 
vahī kam kam asr-e-soz-e-nihāñ hai ki jo thā 
nazar aa jaate haiñ tum ko to bahut nāzuk baal 
dil mirā kyā vahī ai shīsha-girāñ hai ki jo thā 
jaan de baiThe the ik baar havas vaale bhī 
phir vahī marhala-e-sūd-o-ziyāñ hai ki jo thā 
aaj bhī said-gah-e-ishq meñ husan-e-saffāk 
liye abrū kī lachaktī sī kamāñ hai ki jo thā 
phir tirī chashm-e-suḳhan-sanj ne chheḌī koī baat 
vahī jaadū hai vahī husn-e-bayāñ hai ki jo thā 
raat bhar husn par aa.e bhī ga.e sau sau rañg 
shaam se ishq abhī tak nigarāñ hai ki jo thā 
jo bhī kar jaur-o-sitam jo bhī kar ehsān-o-karam 
tujh pe ai dost vahī vahm-o-gumāñ hai ki jo thā 
aañkh jhapkī ki idhar ḳhatm huā roz-e-visāl 
phir bhī is din pe qayāmat kā gumāñ hai ki jo thā 
qurb hī kam hai na duurī hī ziyāda lekin 
aaj vo rabt kā ehsās kahāñ hai ki jo thā 
tīra-baḳhtī nahīñ jaatī dil-e-sozāñ kī 'firāq' 
sham.a ke sar pe vahī aaj dhuāñ hai ki jo thā"
568,"āñkhoñ meñ jo baat ho ga.ī hai 
ik sharh-e-hayāt ho ga.ī hai 
jab dil kī vafāt ho ga.ī hai 
har chiiz kī raat ho ga.ī hai 
ġham se chhuT kar ye ġham hai mujh ko 
kyuuñ ġham se najāt ho ga.ī hai 
muddat se ḳhabar milī na dil kī 
shāyad koī baat ho ga.ī hai 
jis shai pe nazar paḌī hai terī 
tasvīr-e-hayāt ho ga.ī hai 
ab ho mujhe dekhiye kahāñ sub.h 
un zulfoñ meñ raat ho ga.ī hai 
dil meñ tujh se thī jo shikāyat 
ab ġham ke nikāt ho ga.ī hai 
iqrār-e-gunāh-e-ishq sun lo 
mujh se ik baat ho ga.ī hai 
jo chiiz bhī mujh ko haath aa.ī 
terī sauġhāt ho ga.ī hai 
kyā jāniye maut pahle kyā thī 
ab merī hayāt ho ga.ī hai 
ghaTte ghaTte tirī ināyat 
merī auqāt ho ga.ī hai 
us chashm-e-siyah kī yaad yaksar 
shām-e-zulmāt ho ga.ī hai 
is daur meñ zindagī bashar kī 
bīmār kī raat ho ga.ī hai 
jiitī huī bāzī-e-mohabbat 
khelā huuñ to maat ho ga.ī hai 
miTne lagīñ zindagī kī qadreñ 
jab ġham se najāt ho ga.ī hai 
vo chāheñ to vaqt bhī badal jaa.e 
jab aa.e haiñ raat ho ga.ī hai 
duniyā hai kitnī be-Thikāna 
āshiq kī barāt ho ga.ī hai 
pahle vo nigāh ik kiran thī 
ab barq-sifāt ho ga.ī hai 
jis chiiz ko chhū diyā hai tū ne 
ik barg-e-nabāt ho ga.ī hai 
ikkā-dukkā sadā-e-zanjīr 
zindāñ meñ raat ho ga.ī hai 
ek ek sifat 'firāq' us kī 
dekhā hai to zaat ho ga.ī hai"
569,"ab aksar chup chup se raheñ haiñ yūñhī kabhū lab kholeñ haiñ 
pahle 'firāq' ko dekhā hotā ab to bahut kam boleñ haiñ 
din meñ ham ko dekhne vaalo apne apne haiñ auqāt 
jaao na tum in ḳhushk āñkhoñ par ham rātoñ ko ro leñ haiñ 
fitrat merī ishq-o-mohabbat qismat merī tanhā.ī 
kahne kī naubat hī na aa.ī ham bhī kisū ke ho leñ haiñ 
ḳhunuk siyah mahke hue saa.e phail jaa.eñ haiñ jal-thal par 
kin jatanoñ se merī ġhazleñ raat kā juuḌā kholeñ haiñ 
baaġh meñ vo ḳhvāb-āvar aalam mauj-e-sabā ke ishāroñ par 
Daalī Daalī nauras patte sahj sahj jab Doleñ haiñ 
uf vo laboñ par mauj-e-tabassum jaise karvaTeñ leñ kauñde 
haa.e vo ālam-e-jumbish-e-mizhgāñ jab fitne par tauleñ haiñ 
naqsh-o-nigār-e-ġhazal meñ jo tum ye shādābī paao ho 
ham ashkoñ meñ kā.enāt ke nok-e-qalam ko Dubo leñ haiñ 
in rātoñ ko harīm-e-nāz kā ik aalam hue hai nadīm 
ḳhalvat meñ vo narm uñgliyāñ band-e-qabā jab kholeñ haiñ 
ġham kā fasāna sunñe vaalo āḳhir-e-shab ārām karo 
kal ye kahānī phir chheḌeñge ham bhī zarā ab so leñ haiñ 
ham log ab to ajnabī se haiñ kuchh to batāo hāl-e-'firāq' 
ab to tumhīñ ko pyaar kareñ haiñ ab to tumhīñ se boleñ haiñ"
570,"ab daur-e-āsmāñ hai na daur-e-hayāt hai 
ai dard-e-hijr tū hī batā kitnī raat hai 
har kā.enāt se ye alag kā.enāt hai 
hairat-sarā-e-ishq meñ din hai na raat hai 
jiinā jo aa gayā to ajal bhī hayāt hai 
aur yuuñ to umr-e-ḳhizr bhī kyā be-sabāt hai 
kyuuñ intihā-e-hosh ko kahte haiñ be-ḳhudī 
ḳhurshīd hī kī āḳhirī manzil to raat hai 
hastī ko jis ne zalzala-sāmāñ banā diyā 
vo dil qarār paa.e muqaddar kī baat hai 
ye mushagāfiyāñ haiñ girāñ tab-e-ishq par 
kis ko dimāġh-e-kāvish-e-zāt-o-sifāt hai 
toḌā hai lā-makāñ kī hadoñ ko bhī ishq ne 
zindān-e-aql terī to kyā kā.enāt hai 
gardūñ sharār-e-barq-e-dil-e-be-qarār dekh 
jin se ye terī tāroñ bharī raat raat hai 
gum ho ke har jagah haiñ za-ḳhud raftagān-e-ishq 
un kī bhī ahl-e-kashf-o-karāmāt zaat hai 
hastī ba-juz fanā-e-musalsal ke kuchh nahīñ 
phir kis liye ye fikr-e-qarār-o-sabāt hai 
us jān-e-dostī kā ḳhulūs-e-nihāñ na pūchh 
jis kā sitam bhī ġhairat-e-sad-iltifāt hai 
yuuñ to hazār dard se rote haiñ bad-nasīb 
tum dil dukhāo vaqt-e-musībat to baat hai 
unvān ġhaflatoñ ke haiñ qurbat ho yā visāl 
bas fursat-e-hayāt 'firāq' ek raat hai"
571,"apne ġham kā mujhe kahāñ ġham hai 
ai ki terī ḳhushī muqaddam hai 
aag meñ jo paḌā vo aag huā 
husn-e-soz-e-nihāñ mujassam hai 
us ke shaitān ko kahāñ taufīq 
ishq karnā gunāh-e-ādam hai 
dil ke dhaḌkoñ meñ zor-e-zarb-e-kalīm 
kis qadar is habāb meñ dam hai 
hai vahī ishq zinda-o-jāved 
jise āb-e-hayāt bhī sam hai 
is meñ Thahrāv yā sukūn kahāñ 
zindagī inqalāb-e-paiham hai 
ik taḌap mauj-e-tah-nashīñ kī tarah 
zindagī kī binā-e-mohkam hai 
rahtī duniyā meñ ishq kī duniyā 
na.e unvān se munazzam hai 
uThne vaalī hai bazm maazī kī 
raushnī kam hai zindagī kam hai 
ye bhī nazm-e-hayāt hai koī 
zindagī zindagī kā mātam hai 
ik muamma hai zindagī ai dost 
ye bhī terī adā-e-mub.ham hai 
ai mohabbat tū ik azaab sahī 
zindagī be tire jahannam hai 
ik talātum sā rañg-o-nik.hat kā 
paikar-e-nāz meñ damā-dam hai 
phirne ko hai rasīlī nīm-nigāh 
āhū-e-nāz mā.il-e-ram hai 
ruup ke jot zer-e-pairāhan 
gulsitāñ par ridā-e-shabnam hai 
mere siine se lag ke so jaao 
palkeñ bhārī haiñ raat bhī kam hai 
aah ye mehrbāniyāñ terī 
shādmānī kī aañkh pur-nam hai 
narm o doshīza kis qadr hai nigāh 
har nazar dāstān-e-maryam hai 
mehr-o-mah shola-hā-e-sāz-e-jamāl 
jis kī jhankār itnī maddham hai 
jaise uchhle junūñ kī pahlī shaam 
is adā se vo zulf barham hai 
yuuñ bhī dil meñ nahīñ vo pahlī umañg 
aur terī nigāh bhī kam hai 
aur kyuuñ chheḌtī hai gardish-e-charḳh 
vo nazar phir ga.ī ye kyā kam hai 
rū-kash-e-sad-harīm-e-dil hai fazā 
vo jahāñ haiñ ajiib aalam hai 
diye jaatī hai lau sadā-e-'firāq' 
haañ vahī soz-o-sāz kam kam hai"
572,"bahseñ chhiḌī huī haiñ hayāt-o-mamāt kī 
sau baat ban ga.ī hai 'firāq' ek baat kī 
sāz-navā-e-dard hijābāt-e-dahr meñ 
kitnī dukhī huī haiñ rageñ kā.enāt kī 
rakh lī jinhoñ ne kashmakash-e-zindagī kī laaj 
be-dardiyāñ na pūchhiye un se hayāt kī 
yuuñ fart-e-be-ḳhudī se mohabbat meñ jaan de 
tujh ko bhī kuchh ḳhabar na ho is vārdāt kī 
hai ishq us tabassum-e-jāñ-baḳhsh kā shahīd 
rañgīniyāñ liye hai jo sub.h-e-hayāt kī 
chheḌā hai dard-e-ishq ne tār-e-rag-e-adam 
sūrat pakaḌ chalī haiñ navā.eñ hayāt kī 
shām-e-abad ko jalva-e-sub.h-e-bahār de 
rūdād chheḌ zindagī-e-be-sabāt kī 
us bazm-e-be-ḳhudī meñ vajūd-e-adam kahāñ 
chaltī nahīñ hai saañs hayāt-o-mamāt kī 
sau dard ik tabassum-e-pinhāñ meñ band haiñ 
tasvīr huuñ 'firāq' nashāt-e-hayāt kī"
573,"bahut pahle se un qadmoñ kī aahaT jaan lete haiñ 
tujhe ai zindagī ham duur se pahchān lete haiñ 
mirī nazreñ bhī aise qātiloñ kā jaan o īmāñ haiñ 
nigāheñ milte hī jo jaan aur īmān lete haiñ 
jise kahtī hai duniyā kāmyābī vaa.e nā-dānī 
use kin qīmatoñ par kāmyāb insān lete haiñ 
nigāh-e-bāda-gūñ yuuñ to tirī bātoñ kā kyā kahnā 
tirī har baat lekin ehtiyātan chhān lete haiñ 
tabī.at apnī ghabrātī hai jab sunsān rātoñ meñ 
ham aise meñ tirī yādoñ kī chādar taan lete haiñ 
ḳhud apnā faisla bhī ishq meñ kaafī nahīñ hotā 
use bhī kaise kar guzreñ jo dil meñ Thaan lete haiñ 
hayāt-e-ishq kā ik ik nafas jām-e-shahādat hai 
vo jān-e-nāz-bardārāñ koī āsān lete haiñ 
ham-āhañgī meñ bhī ik chāshnī hai iḳhtilāfoñ kī 
mirī bāteñ ba-unvān-e-digar vo maan lete haiñ 
tirī maqbūliyat kī vaj.h vāhid terī ramziyyat 
ki us ko mānte hī kab haiñ jis ko jaan lete haiñ 
ab is ko kufr māneñ yā bulandī-e-nazar jāneñ 
ḳhudā-e-do-jahāñ ko de ke ham insān lete haiñ 
jise sūrat batāte haiñ pata detī hai sīrat kā 
ibārat dekh kar jis tarah ma.anī jaan lete haiñ 
tujhe ghāTā na hone deñge kārobār-e-ulfat meñ 
ham apne sar tirā ai dost har ehsān lete haiñ 
hamārī har nazar tujh se na.ī saugandh khātī hai 
to terī har nazar se ham nayā paimān lete haiñ 
rafīq-e-zindagī thī ab anīs-e-vaqt-e-āḳhir hai 
tirā ai maut ham ye dūsrā ehsān lete haiñ 
zamāna vārdāt-e-qalb sunñe ko tarastā hai 
isī se to sar āñkhoñ par mirā dīvān lete haiñ 
'firāq' aksar badal kar bhes miltā hai koī kāfir 
kabhī ham jaan lete haiñ kabhī pahchān lete haiñ"
574,"bastiyāñ DhūñDh rahī haiñ unheñ vīrānoñ meñ 
vahshateñ baḌh ga.iiñ had se tire dīvānoñ meñ 
nigah-e-nāz na dīvānoñ na farzānoñ meñ 
jānkār ek vahī hai magar an-jānoñ meñ 
bazm-e-mai be-ḳhud-o-be-tāb na kyuuñ ho saaqī 
mauj-e-bāda hai ki dard uThtā hai paimānoñ meñ 
maiñ to maiñ chauñk uThī hai ye fazā-e-ḳhāmosh 
ye sadā kab kī sunī aatī hai phir kānoñ meñ 
sair kar ujḌe diloñ kī jo tabī.at hai udaas 
jī bahal jaate haiñ akasr inhīñ vīrānoñ meñ 
vus.ateñ bhī haiñ nihāñ tañgi-e-dil meñ ġhāfil 
jī bahal jaate haiñ aksar inhīñ maidānoñ meñ 
jaan īmān-e-junūñ silsila jumbān-e-junūñ 
kuchh kashish-hā-e-nihāñ jazb haiñ vīrānoñ meñ 
ḳhanda-e-sub.h-e-azal tīrgī-e-shām-e-abad 
donoñ aalam haiñ chhalakte hue paimānoñ meñ 
dekh jab ālam-e-hū ko to nayā aalam hai 
bastiyāñ bhī nazar aane lagīñ vīrānoñ meñ 
jis jagah baiTh ga.e aag lagā kar uTThe 
garmiyāñ haiñ kuchh abhī soḳhta-sāmānoñ meñ 
vahshateñ bhī nazar aatī haiñ sar-e-parda-e-nāz 
dāmanoñ meñ hai ye aalam na garebānoñ meñ 
ek rañgīnī-e-zāhir hai gulistāñ meñ agar 
ek shādābī-e-pinhāñ hai bayābānoñ meñ 
jauhar-e-ġhuncha-o-gul meñ hai ik andāz-e-junūñ 
kuchh bayābāñ nazar aa.e haiñ garebānoñ meñ 
ab vo rañg-e-chaman-o-ḳhanda-e-gul bhī na rahe 
ab vo āsār-e-junūñ bhī nahīñ dīvānoñ meñ 
ab vo saaqī kī bhī āñkheñ na rahīñ rindoñ meñ 
ab vo sāġhar bhī chhalakte nahīñ mai-ḳhānoñ meñ 
ab vo ik soz-e-nihānī bhī diloñ meñ na rahā 
ab vo jalve bhī nahīñ ishq ke kāshānoñ meñ 
ab na vo raat jab ummīdeñ bhī kuchh thiiñ tujh se 
ab na vo baat ġham-e-hijr ke afsānoñ meñ 
ab tirā kaam hai bas ahl-e-vafā kā paanā 
ab tirā naam hai bas ishq ke ġham-ḳhānoñ meñ 
tā-ba-kai vāda-e-mauhūm kī tafsīl 'firāq' 
shab-e-furqat kahīñ kaTtī hai in afsānoñ meñ"
575,"be-Thikāne hai dil-e-ġham-ghīñ Thikāne kī kaho 
shām-e-hijrāñ dosto kuchh is ke aane kī kaho 
haañ na pūchh ik giraftār-e-qafas kī zindagī 
ham-safīrān-e-chaman kuchh āshiyāne kī kaho 
uḌ gayā hai manzil-e-dushvār meñ ġham kā samand 
gesū-e-pur-pech-o-ḳham ke tāziyāne kī kaho 
baat bantī aur bātoñ se nazar aatī nahīñ 
is nigāh-e-nāz kī bāteñ banāne kī kaho 
dāstāñ vo thī jise dil bujhte bujhte kah gayā 
sham-e-bazm-e-zindagī ke jhilmilāne kī kaho 
kuchh dil-e-marhūm kī bāteñ karo ai ahl-e-ilm 
jis se vīrāne the ābād us divāne kī kaho 
dāstān-e-zindagī bhī kis qadar dilchasp hai 
jo azal se chhiḌ gayā hai us fasāne kī kaho 
ye fusūn-e-nīm-e-shab ye ḳhvāb-sāmāñ ḳhāmushī 
sāmrī fan aañkh ke jaadū jagāne kī kaho 
koī kyā khā.egā yuuñ sachchī qasam jhūTī qasam 
us nigāh-e-nāz kī saugandh khāne kī kaho 
shaam hī se gosh-bar-āvāz hai bazm-e-suḳhan 
kuchh 'firāq' apnī sunāo kuchh zamāne kī kaho"
576,"chhalak ke kam na ho aisī koī sharāb nahīñ 
nigāh-e-nargis-e-ra.anā tirā javāb nahīñ 
zamīn jaag rahī hai ki inqalāb hai kal 
vo raat hai koī zarra bhī mahv-e-ḳhvāb nahīñ 
hayāt-e-dard huī jā rahī hai kyā hogā 
ab is nazar kī duā.eñ bhī mustajāb nahīñ 
zamīn us kī falak us kā kā.enāt us kī 
kuchh aisā ishq tirā ḳhānumāñ-ḳharāb nahīñ 
abhī kuchh aur ho insān kā lahū paanī 
abhī hayāt ke chehre par āb-o-tāb nahīñ 
jahāñ ke baab meñ tar dāmanoñ kā qaul ye hai 
ye mauj mārtā dariyā koī sarāb nahīñ 
dikhā to detī hai behtar hayāt ke sapne 
ḳharāb ho ke bhī ye zindagī ḳharāb nahīñ"
577,"chheḌ ai dil ye kisī shoḳh ke ruḳhsāroñ se 
khelnā aah dahakte hue añgāroñ se 
ham shab-e-hijr meñ jab sotī hai saarī duniyā 
zikr karte haiñ tirā chhiTke hue tāroñ se 
ashk bhar laa.e kisī ne jo tirā naam liyā 
aur kyā hijr meñ hotā tire bīmāroñ se 
chheḌ naġhma koī go dil kī shikasta haiñ rageñ 
ham nikāleñge sadā TuuTe hue tāroñ se 
ham ko terī hai zarūrat na ise bhuul ai dost 
tere iqrāroñ se matlab hai na inkāroñ se 
ham haiñ vo bekas-o-be-yār ki baiThe baiThe 
apnā dukh-dard kahā karte haiñ dīvāroñ se 
ahl-e-duniyā se ye kahte haiñ mire nāla-e-dil 
ham sadā deñge ġham-e-hijr ke mīnāroñ se 
ishq hamdardī-e-ālam kā ravādār nahīñ 
ho ga.ī bhuul 'firāq' aap ke ġham-ḳhvāroñ se"
578,"daur-e-āġhāz-e-jafā dil kā sahārā niklā 
hausla kuchh na hamārā na tumhārā niklā 
terā naam aate hī sakte kā thā aalam mujh par 
jaane kis tarah ye mazkūr dobārā niklā 
hosh jaatā hai jigar jaatā hai dal jaatā hai 
parde hī parde meñ kyā terā ishārā niklā 
hai tire kashf-o-karāmāt kī duniyā qaa.il 
tujh se ai dil na magar kaam hamārā niklā 
kitne saffāk sar-e-qatl-gah-e-ālam the 
lākhoñ meñ bas vahī allāh kā pyārā niklā 
ibrat-añgez hai kyā us kī javāñ-margī bhī 
haa.e vo dil jo hamārā na tumhārā niklā 
ishq kī lau se farishtoñ ke bhī par jalte haiñ 
rashk-e-ḳhurshīd-e-qayāmat ye sharārā niklā 
sar-ba-sar be-sar-o-sāmāñ jise samjhe the vo dil 
rashk-e-jamshed-o-kai-o-ḳhusrau-o-dārā niklā 
rone vaale hue chup hijr kī duniyā badlī 
sham.a be-nūr huī sub.h kā taarā niklā 
uñgliyāñ uTThīñ 'firāq'-e-vatan-āvāra par 
aaj jis samt se vo dard kā maarā niklā"
579,"dete haiñ jām-e-shahādat mujhe ma.alūm na thā 
hai ye ā.īn-e-mohabbat mujhe ma.alūm na thā 
matlab-e-chashm-e-muravvat mujhe ma.alūm na thā 
tujh ko mujh se thī shikāyat mujhe ma.alūm na thā 
chashm-e-ḳhāmosh kī bābat mujhe ma.alūm na thā 
ye bhī hai harf-o-hikāyat mujhe ma.alūm na thā 
ishq bas meñ hai mashiyyat ke aqīda thā mirā 
us ke bas meñ hai mashiyyat mujhe ma.alūm na thā 
haft-ḳhvāñ jis ne kiye tai sar-e-rāh-e-taslīm 
TuuT jaatī hai vo himmat mujhe ma.alūm na thā 
aaj har qatra-e-mai ban gayā ik chiñgārī 
thī ye saaqī kī sharārat mujhe ma.alūm na thā 
nigah-e-mast ne talvār uThā lī sar-e-bazm 
yuuñ badal jaatī hai niyyat mujhe ma.alūm na thā 
ġham-e-hastī se jo bezār rahā maiñ ik umr 
tujh se bhī thī use nisbat mujhe ma.alūm na thā 
ishq bhī ahl-e-tarīqat meñ hai aisā thā ḳhayāl 
ishq hai pīr-e-tarīqat mujhe ma.alūm na thā 
pūchh mat sharh-e-karam-hā-e-azīzāñ hamdam 
un meñ itnī thī sharāfat mujhe ma.alūm na thā 
jab se dekhā hai tujhe mujh se hai merī an-ban 
husn kā rañg-e-siyāsat mujhe ma.alūm na thā 
shakl insān kī ho chaal bhī insān kī ho 
yuuñ bhī aatī hai qayāmat mujhe ma.alūm na thā 
sar-e-māmūra-e-ālam ye dil-e-ḳhāna-ḳharāb 
miT gayā terī badaulat mujhe ma.alūm na thā 
parda-e-arz-e-vafā meñ bhī rahā huuñ kartā 
tujh se maiñ apnī hī ġhībat mujhe ma.alūm na thā 
naqd-e-jāñ kyā hai zamāne meñ mohabbat hamdam 
nahīñ miltī kisī qīmat mujhe ma.alūm na thā 
ho gayā aaj rafīqoñ se gale mil ke judā 
apnā ḳhud ishq-e-sadāqat mujhe ma.alūm na thā 
dard dil kyā hai khulā aaj tire laḌne par 
tujh se itnī thī mohabbat mujhe ma.alūm na thā 
dam nikal jaa.e magar dil na lagā.e koī 
ishq kī ye thī vasiyyat mujhe ma.alūm na thā 
husn vāloñ ko bahut sahal samajh rakkhā thā 
tujh pe aa.egī tabī.at mujhe ma.alūm na thā 
kitnī ḳhallāq hai ye nīstī-e-ishq 'firāq' 
us se hastī hai ibārat mujhe ma.alūm na thā"
580,"dīdār meñ ik turfa dīdār nazar aayā 
har baar chhupā koī har baar nazar aayā 
chhāloñ ko bayābāñ bhī gulzār nazar aayā 
jab chheḌ par āmāda har ḳhaar nazar aayā 
sub.h-e-shab-e-hijrāñ kī vo chāk-garebānī 
ik ālam-e-nairañgī har taar nazar aayā 
ho sabr ki betābī ummīd ki māyūsī 
nairañg-e-mohabbat bhī be-kār nazar aayā 
jab chashm-e-siyah terī thī chhā.ī huī dil par 
is mulk kā har ḳhitta tātār nazar aayā 
tū ne bhī to dekhī thī vo jaatī huī duniyā 
kyā āḳhrī lamhoñ meñ bīmār nazar aayā 
ġhash khā ke gire muusā allāh-rī māyūsī 
halkā sā vo parda bhī dīvār nazar aayā 
zarra ho ki qatra ho ḳhum-ḳhāna-e-hastī meñ 
maḳhmūr nazar aayā sarshār nazar aayā 
kyā kuchh na huā ġham se kyā kuchh na kiyā ġham ne 
aur yuuñ to huā jo kuchh be-kār nazar aayā 
ai ishq qasam tujh ko ma.amūra-e-ālam kī 
koī ġham-e-furqat meñ ġham-ḳhvār nazar aayā 
shab kaT ga.ī furqat kī dekhā na 'firāq' āḳhir 
tūl-e-ġham-e-hijrāñ bhī be-kār nazar aayā"
581,"'firāq' ik na.ī sūrat nikal to saktī hai 
ba-qaul us aañkh ke duniyā badal to saktī hai 
tire ḳhayāl ko kuchh chup sī lag ga.ī varna 
kahāniyoñ se shab-e-ġham bahal to saktī hai 
urūs-e-dahr chale khā ke Thokareñ lekin 
qadam qadam pe javānī ubal to saktī hai 
palaT paḌe na kahīñ us nigāh kā jaadū 
ki Duub kar ye chhurī kuchh uchhal to saktī hai 
bujhe hue nahīñ itne bujhe hue dil bhī 
fasurdagī meñ tabī.at machal to saktī hai 
agar tū chāhe to ġham vaale shādmāñ ho jaa.eñ 
nigāh-e-yār ye hasrat nikal to saktī hai 
ab itnī band nahīñ ġham-kadoñ kī bhī rāheñ 
havā-e-kūcha-e-mahbūb chal to saktī hai 
kaḌe haiñ kos bahut manzil-e-mohabbat ke 
mile na chhāñv magar dhuup Dhal to saktī hai 
hayāt lau tah-e-dāmān-e-marg de uTThī 
havā kī raah meñ ye sham.a jal to saktī hai 
kuchh aur maslahat-e-jazb-e-ishq hai varna 
kisī se chhuT ke tabī.at sambhal to saktī hai 
azal se soī hai taqdīr-e-ishq maut kī niiñd 
agar jagā.iye karvaT badal to saktī hai 
ġham-e-zamāna-o-soz-e-nihāñ kī aañch to de 
agar na TuuTe ye zanjīr gal to saktī hai 
sharīk-e-sharm-o-hayā kuchh hai bad-gumānī-e-husn 
nazar uThā ye jhijak sī nikal to saktī hai 
kabhī vo mil na sakegī maiñ ye nahīñ kahtā 
vo aañkh aañkh meñ paḌ kar badal to saktī hai 
badaltā jaa.e ġham-e-rozgār kā markaz 
ye chaal gardish-e-ayyām chal to saktī hai 
vo be-niyāz sahī dil matā-e-hech sahī 
magar kisī kī javānī machal to saktī hai 
tirī nigāh sahārā na de to baat hai aur 
ki girte girte bhī duniyā sambhal to saktī hai 
ye zor-o-shor salāmat tirī javānī bhī 
ba-qaul ishq ke sāñche meñ Dhal to saktī hai 
sunā hai barf ke TukḌe haiñ dil hasīnoñ ke 
kuchh aañch pā ke ye chāñdī pighal to saktī hai 
hañsī hañsī meñ lahū thūkte haiñ dil vaale 
ye sar-zamīn magar la.al ugal to saktī hai 
jo tū ne tark-e-mohabbat ko ahl-e-dil se kahā 
hazār narm ho ye baat khal to saktī hai 
are vo maut ho yā zindagī mohabbat par 
na kuchh sahī kaf-e-afsos mal to saktī hai 
haiñ jis ke bal pe khaḌe sarkashoñ ko vo dhartī 
agar kuchal nahīñ saktī nigal to saktī hai 
huī hai garm lahu pī ke ishq kī talvār 
yuuñ hī jilā.e jā ye shāḳh phal to saktī hai 
guzar rahī hai dabe paañv ishq kī devī 
subuk-ravī se jahāñ ko masal to saktī hai 
hayāt se nigah-e-vāpsīñ hai kuchh mānūs 
mire ḳhayāl se āñkhoñ meñ pal to saktī hai 
na bhūlnā ye hai tāḳhīr husn kī tāḳhīr 
'firāq' aa.ī huī maut Tal to saktī hai"
582,"ġham tirā jalva-gah-e-kaun-o-makāñ hai ki jo thā 
ya.anī insān vahī sho.ala-ba-jāñ hai ki jo thā 
phir vahī rañg-e-takallum nigah-e-nāz meñ hai 
vahī andāz vahī husn-e-bayāñ hai ki jo thā 
kab hai inkār tire lutf-o-karam se lekin 
tū vahī dushman-e-dil dushman-e-jāñ hai ki jo thā 
ishq afsurda nahīñ aaj bhī afsurda bahut 
vahī kam kam asr-e-soz-e-nihāñ hai ki jo thā 
qurb hī kam hai na duurī hī ziyāda lekin 
aaj vo rabt kā ehsās kahāñ hai ki jo thā 
nazar aa jaate haiñ tum ko to bahut nāzuk baal 
dil mirā kyā vahī ai shīsha-girāñ hai ki jo thā 
jaan de baiThe the ik baar havas vaale bhī 
phir vahī marhala-e-sūd-o-ziyāñ hai ki jo thā 
husn ko khīñch to letā hai abhī tak lekin 
vo asar jazb-e-mohabbat meñ kahāñ hai ki jo thā 
aaj bhī said-gah-e-ishq meñ husan-e-saffāk 
liye abrū kī lachaktī sī kamāñ hai ki jo thā 
phir tirī chashm-e-suḳhan-sanj ne chheḌī koī baat 
vahī jaadū hai vahī husn-e-bayāñ hai ki jo thā 
phir sar-e-mai-kada-e-ishq hai ik bārish-e-nūr 
chhalke jāmoñ se charāġhāñ kā samāñ hai ki jo thā 
phir vahī ḳhair-nigāhī hai tire jalvoñ se 
vahī aalam tirā ai barq-e-damāñ hai ki jo thā 
aaj bhī aag dabī hai dil-e-insāñ meñ 'firāq' 
aaj bhī sīnoñ se uThtā vo dhuāñ hai ki jo thā"
583,"haath aa.e to vahī dāman-e-jānāñ ho jaa.e 
chhūT jaa.e to vahī apnā garebāñ ho jaa.e 
ishq ab bhī hai vo mahram-e-be-gāna-numā 
husn yuuñ laakh chhupe laakh numāyāñ ho jaa.e 
hosh-o-ġhaflat se bahut duur hai kaifiyyat-e-ishq 
us kī har be-ḳhabarī manzil-e-irfāñ ho jaa.e 
yaad aatī hai jab apnī to taḌap jaatā huuñ 
merī hastī tirā bhūlā havā paimāñ ho jaa.e 
aañkh vo hai jo tirī jalva-gah-e-nāz bane 
dil vahī hai jo sarāpā tirā armāñ ho jaa.e 
pāk-bāzān-e-mohabbat meñ jo bebākī hai 
husn gar us ko samajh le to pashemāñ ho jaa.e 
sahl ho kar hui dushvār mohabbat terī 
use mushkil jo banā leñ to kuchh āsāñ ho jaa.e 
ishq phir ishq hai jis ruup meñ jis bhes meñ ho 
ishrat-e-vasl bane yā ġham-e-hijrāñ ho jaa.e 
kuchh mudāvā bhī ho majrūh diloñ kā ai dost 
marham-e-zaḳhm tirā jaur-pashemāñ ho jaa.e 
ye bhī sach hai koī ulfat meñ pareshāñ kyuuñ ho 
ye bhī sach hai koī kyūñkar na pareshāñ ho jaa.e 
ishq ko arz-e-tamannā meñ bhī lākhoñ pas-o-pesh 
husn ke vāste inkār bhī āsāñ ho jaa.e 
jhilmilātī hai sar-e-bazm-e-jahāñ sham-e-ḳhudī 
jo ye bujh jaa.e charāġh-e-rah-e-irfāñ ho jaa.e 
sar-e-shorīda diyā dasht-o-bayābāñ bhī diye 
ye mirī ḳhūbī-e-qismat ki vo zindāñ ho jaa.e 
uqda-e-ishq ajab uqda-e-mohmal hai 'firāq' 
kabhī lā-hal kabhī mushkil kabhī āsāñ ho jaa.e"
584,"har naala tire dard se ab aur hī kuchh hai 
har naġhma sar-e-bazm-e-tarab aur hī kuchh hai 
arbāb-e-vafā jaan bhī dene ko haiñ tayār 
hastī kā magar husn-e-talab aur hī kuchh hai 
ye kaam na le nāla-o-faryād-o-fuġhāñ se 
aflāk ulaT dene kā Dhab aur hī kuchh hai 
ik silsila-e-rāz hai jiinā ki ho marnā 
jab aur hī kuchh thā magar ab aur hī kuchh hai 
kuchh mehr-e-qayāmat hai na kuchh nār-e-jahannam 
hoshyār ki vo qahr-o-ġhazab aur hī kuchh hai 
maz.hab kī ḳharābī hai na aḳhlāq kī pastī 
duniyā ke masā.ib kā sabab aur hī kuchh hai 
behūda-sarī sajde meñ hai jaan khapānā 
ā.īn-e-mohabbat meñ adab aur hī kuchh hai 
kyā husn ke andāz-e-taġhāful kī shikāyat 
paimān-e-vafā ishq kā jab aur hī kuchh hai 
duniyā ko jagā de jo adam ko bhī sulā de 
sunte haiñ ki vo roz vo shab aur hī kuchh hai 
āñkhoñ ne 'firāq' aaj na pūchho jo dikhāyā 
jo kuchh nazar aatā hai vo sab aur hī kuchh hai"
585,"hijr-o-visāl-e-yār kā parda uThā diyā 
ḳhud baḌh ke ishq ne mujhe merā patā diyā 
gard-o-ġhubār-e-hastī-e-fānī uḌā diyā 
ai kīmiyā-e-ishq mujhe kyā banā diyā 
vo sāmne hai aur nazar se chhupā diyā 
ai ishq-e-be-hijāb mujhe kyā dikhā diyā 
vo shān-e-ḳhāmushī ki bahāreñ haiñ muntazir 
vo rañg-e-guftugū ki gulistāñ banā diyā 
dam le rahī thiiñ husn kī jab sehr-kāriyāñ 
in vaqfa-hā-e-kufr ko īmāñ banā diyā 
ma.alūm kuchh mujhī ko haiñ un kī ravāniyāñ 
jin qatra-hā-e-ashk ko dariyā banā dayā 
ik barq-e-be-qarār thī tamkīn-e-husn bhī 
jis vaqt ishq ko ġham-e-sabr-āzmā diyā 
saaqī mujhe bhī yaad haiñ vo tishna-kāmiyāñ 
jin ko harīf-e-sāġhar-o-mīnā banā diyā 
ma.alūm hai haqīqat-e-ġham-hā-e-rozgār 
duniyā ko tere dard ne duniyā banā diyā 
ai shoḳhi-e-nigāh-e-karam muddatoñ ke ba.ad 
ḳhvāb-e-girān-e-ġham se mujhe kyuuñ jagā diyā 
kuchh shorisheñ taġhāful-e-pinhāñ meñ thiiñ jinheñ 
hañgāma-zār-e-hashr-e-tamannā banā diyā 
baḌhtā hī jā rahā hai jamāl-e-nazar-fareb 
husn-e-nazar ko husn-e-ḳhud-ārā banā diyā 
phir dekhnā nigāh laḌī kis se ishq kī 
gar husn ne hijāb-e-taġhāful uThā diyā 
jab ḳhuun ho chukā dil-e-hastī-e-etibār 
kuchh dard bach rahe jinheñ insāñ banā diyā 
gum-karda-e-vafūr-e-ġham-e-intizār huuñ 
tū kyā chhupā ki mujh ko mujhī se chhupā diyā 
raat ab harīf-e-sub.h-e-qayāmat hī kyuuñ na ho 
jo kuchh bhī ho us aañkh ko ab to jagā diyā 
ab maiñ huuñ aur lutf-o-karam ke takallufāt 
ye kyuuñ hijāb-e-ranjish-e-be-jā banā diyā 
thī yuuñ to shām-e-hijr magar pichhlī raat ko 
vo dard uThā 'firāq' ki maiñ muskurā diyā"
586,"ik roz hue the kuchh ishārāt ḳhafī se 
āshiq haiñ ham us nargis-e-rānā ke jabhī se 
karne ko haiñ duur aaj to tau ye rog hī jī se 
ab rakkheñge ham pyaar na tum se na kisī se 
ahbāb se rakhtā huuñ kuchh ummīd-e-sharāfat 
rahte haiñ ḳhafā mujh se bahut log isī se 
kahtā huuñ use maiñ to ḳhusūsiyyat-e-pinhāñ 
kuchh tum ko shikāyat hai kasī se to mujhī se 
ash.ār nahīñ haiñ ye mirī ruuh kī hai pyaas 
jaarī hue sar-chashme mirī tishna-labī se 
aañsū ko mire khel tamāshā na samajhnā 
kaT jaatā hai patthar isī hiire kī kanī se 
yād-e-lab-e-jānāñ hai charāġh-e-dil-e-ranjūr 
raushan hai ye ghar aaj usī la.al-e-yamanī se 
aflāk kī mehrāb hai aa.ī huī añgḌā.ī 
be-kaif kuchh āfāq kī a.azā-shikanī se 
kuchh zer-e-lab alfāz khanakte haiñ fazā meñ 
gūñjī huī hai bazm tirī kam-suḳhanī se 
aaj anjuman-e-ishq nahīñ anjuman-e-ishq 
kis darja kamī bazm meñ hai terī kamī se 
is vādī-e-vīrāñ meñ hai sar-chashma-e-dil bhī 
hastī mirī sairāb hai āñkhoñ kī namī se 
ḳhud mujh ko bhī tā-der ḳhabar ho nahīñ paa.ī 
aaj aa.ī tirī yaad is āhista-ravī se 
vo DhūñDhne niklī hai tirī nik.hat-e-gesū 
ik roz milā thā maiñ nasīm-e-saharī se 
sab kuchh vo dilā de mujhe sab kuchh vo banā de 
ai dost nahīñ duur tirī kam-nigahī se 
mī.ād-e-davām-o-abad ik niiñd hai us kī 
ham muntahī-e-jalva-e-jānāñ haiñ abhī se 
ik dil ke sivā paas hamāre nahīñ kuchh bhī 
jo kaam ho le lete haiñ ham log isī se 
ma.alūm huā aur hai ik ālam-e-asrār 
ā.īna-e-hastī kī pareshāñ-nazarī se 
is se to kahīñ baiTh rahe toḌ ke ab paaoñ 
mil jaa.e najāt ishq ko is dar-ba-darī se 
rahtā huuñ 'firāq' is liye vārafta ki duniyā 
kuchh hosh meñ aa jaa.e mirī be-ḳhabarī se"
587,"jahān-e-ġhuncha-e-dil kā faqat chaTaknā thā 
usī kī bū-e-pareshāñ vajūd-e-duniyā thā 
ye kah ke kal koī be-iḳhtiyār rotā thā 
vo ik nigāh sahī kyuuñ kisī ko dekhā thā 
tanābeñ kūcha-e-qātil kī khiñchtī jaatī thiiñ 
shahīd-e-teġh-e-adā meñ bhī zor kitnā thā 
bas ik jhalak nazar aa.ī uḌe kalīm ke hosh 
bas ik nigāh huī ḳhaak tūr-e-sīnā thā 
har ik ke haath faqat ġhaflateñ thiiñ hosh-numā 
ki apne aap se begāna-vār jiinā thā 
yahī huā ki fareb-e-umīd-o-yās miTe 
vo pā ga.e tire hāthoñ hameñ jo paanā thā 
chaman meñ ġhuncha-e-gul khilkhilā ke murjhā.e 
yahī vo the jinheñ hañs hañs ke jaan denā thā 
nigāh-e-mehr meñ jis kī haiñ sad payām-e-fanā 
usī kā ālam-e-ījād-o-nāz bejā thā 
jahāñ tū jalva-numā thā laraztī thī duniyā 
tire jamāl se kaisā jalāl paidā thā 
hayāt-o-marg ke kuchh raaz khul ga.e hoñge 
fasāna-e-shab-e-ġham varna dosto kyā thā 
shab-e-adam kā fasāna gudāz sham-e-hayāt 
sivā.e kaif-e-fanā merā mājrā kyā thā 
kuchh aisī baat na thī terā duur ho jaanā 
ye aur baat ki rah rah ke dard uThtā thā 
na pūchh sūd-o-ziyāñ kārobār-e-ulfat ke 
vagarna yuuñ to na paanā thā kuchh na khotā thā 
lagāvTeñ vo tire husn-e-be-niyāz kī aah 
maiñ terī bazm se jab nā-umīd uTThā thā 
tujhe ham ai dil-e-dard-āshnā kahāñ DhūñDeñ 
ham apne hosh meñ kab the koī jab uTThā thā 
adam kā raaz sadā-e-shikast sāz-e-hayāt 
hijāb-e-zīst bhī kitnā latīf pardā thā 
ye iztirāb-o-sukūñ bhī thī ik fareb-e-hayāt 
ki apne haal se begāna-vār jiinā thā 
kahāñ pe chuuk huī tere be-qarāroñ se 
zamāna dūsrī karvaT badalne vaalā thā 
ye koī yaad hai ye bhī hai koī mahviyyat 
tire ḳhayāl meñ tujh ko bhī bhuul jaanā thā 
kahāñ kī choT ubhar aa.ī husn-e-tābāñ meñ 
dam-e-nazāra vo ruḳh dard sā chamaktā thā 
na pūchh ramz-o-kināyāt chashm-e-sāqī ke 
bas ek hashr-e-ḳhamosh anjuman meñ barpā thā 
chaman chaman thī gul-e-dāġh-e-ishq se hastī 
usī kī nik.hat-e-barbād kā zamāna thā 
vo thā mirā dil-e-ḳhūñ-gashta jis ke miTne se 
bahār-e-bāġha-e-jināñ thī vajūd-e-duniyā thā 
qasam hai bāda-kasho chashm-e-mast-e-sāqī kī 
batāo haath se kyā jām-e-mai sambhaltā thā 
visāl us se maiñ chāhūñ kahāñ ye dil merā 
ye ro rahā huuñ ki kyuuñ us ko maiñ ne dekhā thā 
umiid yaas banī yaas phir umiid banī 
us ik nazar meñ fareb-e-nigāh kitnā thā 
ye soz-o-sāz-e-nihāñ thā vo soz-o-sāz-e-ayāñ 
visāl-o-hijr meñ bas farq thā to itnā thā 
shikast-e-sāz-e-chaman thī bahār-e-lāla-o-gul 
ḳhizāñ machaltī thī ġhuncha jahāñ chaTaktā thā 
har ek saañs hai tajdīd-e-yād-e-ayyāmī 
guzar gayā vo zamāna jise guzarnā thā 
na koī va.ada na koī yaqīñ na koī umiid 
magar hameñ to tirā intizār karnā thā 
kisī ke sabr ne be-sabr diyā sab ko 
'firāq' naza.a meñ karvaT koī badaltā thā"
588,"jaur-o-be-mehrī-e-iġhmāz pe kyā rotā hai 
mehrbāñ bhī koī ho jā.egā jaldī kyā hai 
kho diyā tum ko to ham pūchhte phirte haiñ yahī 
jis kī taqdīr bigaḌ jaa.e vo kartā kyā hai 
dil kā ik kaam jo hotā nahīñ ik muddat se 
tum zarā haath lagā do to huā rakkhā hai 
nigah-e-shoḳh meñ aur dil meñ haiñ choTeñ kyā kyā 
aaj tak ham na samajh paa.e ki jhagḌā kyā hai 
ishq se tauba bhī hai husn se shikve bhī hazār 
kahiye to hazrat-e-dil aap kā manshā kyā hai 
zīnat-e-dosh tirā nāma-e-a.amāl na ho 
terī dastār se vaa.iz ye laTaktā kyā hai 
haañ abhī vaqt kā ā.īna dikhā.e kyā kyā 
dekhte jaao zamāna abhī dekhā kyā hai 
na yagāne haiñ na begāne tirī mahfil meñ 
na koī ġhair yahāñ hai na koī apnā hai 
nigah-e-mast ko jumbish na hui go sar-e-bazm 
kuchh to is jām-e-labā-lab se abhī chhalkā hai 
rāt-din phirtī hai palkoñ ke jo saa.e saa.e 
dil mirā us nigah-e-nāz kā dīvānā hai 
ham judā.ī se bhī kuchh kaam to le hī leñge 
be-niyāzāna ta.alluq hī chhuTā achchhā hai 
un se baḌh-chaḌh ke to ai dost haiñ yādeñ in kī 
nāz-o-andāz-o-adā meñ tirī rakkhā kyā hai 
aisī bātoñ se badaltī hai kahīñ fitrat-e-husn 
jaan bhī de de agar koī to kyā hotā hai 
tirī āñkhoñ ko bhī inkār tirī zulf ko bhī 
kis ne ye ishq ko dīvāna banā rakkhā hai 
dil tirā jaan tirī aah tirī ashk tire 
jo hai ai dost vo terā hai hamārā kyā hai 
dar-e-daulat pe duā.eñ sī sunī haiñ maiñ ne 
dekhiye aaj faqīroñ kā kidhar pherā hai 
tujh ko ho jā.eñge shaitān ke darshan vaa.iz 
Daal kar muñh ko garebāñ meñ kabhī dekhā hai 
ham kahe dete haiñ chāloñ meñ na aao un kī 
sarvat-o-jāh ke ishvoñ se bacho dhokā hai 
yahī gar aañkh meñ rah jaa.e to hai chiñgārī 
qatra-e-ashk jo bah jaa.e to ik dariyā hai 
zulf-e-shab-gūñ ke sivā nargis-e-jādū ke sivā 
dil ko kuchh aur balāoñ ne bhī aa gherā hai 
lab-e-ejāz kī saugand ye jhankār thī kyā 
terī ḳhāmoshī ke mānind abhī kuchh TuuTā hai 
daar par gaah nazar gaah sū-e-shahr-e-nigār 
kuchh suneñ ham bhī to ai ishq irāda kyā hai 
aa ki ġhurbat-kada-e-dahr meñ jī bahlā.eñ 
ai dil us jalva-gah-e-nāz meñ kyā rakkhā hai 
zaḳhm hī zaḳhm huuñ maiñ sub.h kī mānind 'firāq' 
raat bhar hijr kī lazzat se mazā luuTā hai"
589,"junūn-e-kārgar hai aur maiñ huuñ 
hayāt-e-be-ḳhabar hai aur maiñ huuñ 
miTā kar dil nigāh-e-avvalīñ se 
taqāzā-e-digar hai aur maiñ huuñ 
kahāñ maiñ aa gayā ai zor-e-parvāz 
vabāl-e-bāl-o-par hai aur maiñ huuñ 
nigāh-e-avvalīñ se ho ke barbād 
taqāzā-e-digar hai aur maiñ huuñ 
mubārakbād ayyām-e-asīrī 
ġham-e-dīvār-o-dar hai aur maiñ huuñ 
tirī jam.iyyateñ haiñ aur tū hai 
hayāt-e-muntashar hai aur maiñ huuñ 
koī ho sust-paimāñ bhī to yuuñ ho 
ye shām-e-be-sahar hai aur maiñ huuñ 
nigāh-e-be-mahābā tere sadqe 
ka.ī TukḌe jigar hai aur maiñ huuñ 
Thikānā hai kuchh is uzr-e-sitam kā 
tirī nīchī nazar hai aur maiñ huuñ 
'firāq' ik ek hasrat miT rahī hai 
ye mātam raat bhar hai aur maiñ huuñ"
590,"kamī na kī tire vahshī ne ḳhaak uḌāne meñ 
junūñ kā naam uchhaltā rahā zamāne meñ 
'firāq' dauḌ ga.ī ruuh sī zamāne meñ 
kahāñ kā dard bharā thā mire fasāne meñ 
junūñ se bhuul huī dil pe choT khāne meñ 
'firāq' der abhī thī bahār aane meñ 
vo koī rañg hai jo uḌ na jaa.e ai gul-e-tar 
vo koī bū hai jo rusvā na ho zamāne meñ 
vo āstīñ hai koī jo lahū na de nikle 
vo koī hasan hai jhijhke jo rañg laane meñ 
ye gul khile haiñ ki choTeñ jigar kī ubhrī haiñ 
nihāñ bahār thī bulbul tire tarāne meñ 
bayān-e-sham.a hai hāsil yahī hai jalne kā 
fanā kī kaifiyateñ dekh jhilmilāne meñ 
kasī kī hālat-e-dil sun ke uTh ga.iiñ āñkheñ 
ki jaan paḌ ga.ī hasrat bhare fasāne meñ 
usī kī sharh hai ye uThte dard kā aalam 
jo dāstāñ thī nihāñ tere aañkh uThāne meñ 
ġharaz ki kaaT diye zindagī ke din ai dost 
vo terī yaad meñ hoñ yā tujhe bhulāne meñ 
hamīñ haiñ gul hamīñ bulbul hamīñ havā-e-chaman 
'firāq' ḳhvāb ye dekhā hai qaid-ḳhāne meñ"
591,"kisī kā yuuñ to huā kaun umr bhar phir bhī 
ye husn o ishq to dhokā hai sab magar phir bhī 
hazār baar zamāna idhar se guzrā hai 
na.ī na.ī sī hai kuchh terī rahguzar phir bhī 
kahūñ ye kaise idhar dekh yā na dekh udhar 
ki dard dard hai phir bhī nazar nazar phir bhī 
ḳhushā ishāra-e-paiham zahe sukūt-e-nazar 
darāz ho ke fasāna hai muḳhtasar phir bhī 
jhapak rahī haiñ zamān o makāñ kī bhī āñkheñ 
magar hai qāfila āmāda-e-safar phir bhī 
shab-e-firāq se aage hai aaj merī nazar 
ki kaT hī jā.egī ye shām-e-be-sahar phir bhī 
kahīñ yahī to nahīñ kāshif-e-hayāt-o-mamāt 
ye husn o ishq ba-zāhir haiñ be-ḳhabar phir bhī 
palaT rahe haiñ ġharīb-ul-vatan palaTnā thā 
vo kūcha rū-kash-e-jannat ho ghar hai ghar phir bhī 
luTā huā chaman-e-ishq hai nigāhoñ ko 
dikhā gayā vahī kyā kyā gul o samar phir bhī 
ḳharāb ho ke bhī sochā kiye tire mahjūr 
yahī ki terī nazar hai tirī nazar phir bhī 
ho be-niyāz-e-asar bhī kabhī tirī miTTī 
vo kīmiyā hī sahī rah ga.ī kasar phir bhī 
lipaT gayā tirā dīvāna garche manzil se 
uḌī uḌī sī hai ye ḳhāk-e-rahguzar phir bhī 
tirī nigāh se bachne meñ umr guzrī hai 
utar gayā rag-e-jāñ meñ ye neshtar phir bhī 
ġham-e-firāq ke kushtoñ kā hashr kyā hogā 
ye shām-e-hijr to ho jā.egī sahar phir bhī 
fanā bhī ho ke girāñ-bārī-e-hayāt na pūchh 
uThā.e uTh nahīñ saktā ye dard-e-sar phir bhī 
sitam ke rañg haiñ har iltifāt-e-pinhāñ meñ 
karam-numā haiñ tire jaur sar-ba-sar phir bhī 
ḳhatā-muāf tirā afv bhī hai misl-e-sazā 
tirī sazā meñ hai ik shān-e-dar-guzar phir bhī 
agarche be-ḳhudī-e-ishq ko zamāna huā 
'firāq' kartī rahī kaam vo nazar phir bhī"
592,"koī paiġhām-e-mohabbat lab-e-ejāz to de 
maut kī aañkh bhī khul jā.egī āvāz to de 
maqsad-e-ishq ham-āhañgī-e-juzv-o-kul hai 
dard hī dard sahī dil bū-e-dam-sāz to de 
chashm-e-maḳhmūr ke unvān-e-nazar kuchh to khuleñ 
dil-e-ranjūr dhaḌakne kā kuchh andāz to de 
ik zarā ho nasha-e-husn meñ andāz-e-ḳhumār 
ik jhalak ishq ke anjām kī āġhāz to de 
jo chhupā.e na chhupe aur batā.e na bane 
dil-e-āshiq ko in āñkhoñ se koī raaz to de 
muntazir itnī kabhī thī na fazā-e-āfāq 
chheḌne hī ko huuñ pur-dard ġhazal saaz to de 
ham asīrān-e-qafas aag lagā sakte haiñ 
fursat-e-naġhma kabhī hasrat-e-parvāz to de 
ishq ik baar mashiyyat ko badal saktā hai 
indiya apnā magar kuchh nigah-e-nāz to de 
qurb o dīdār to ma.alūm kisī kā phir bhī 
kuchh pata sā falak-e-tafraqa-pardāz to de 
manzileñ gard kī mānind uḌī jaatī haiñ 
ablaq-e-dahr kuchh andāz-e-tag-o-tāz to de 
kaan se ham to 'firāq' aañkh kā lete haiñ kaam 
aaj chhup kar koī āvāz par āvāz to de"
593,"kuchh ishāre the jinheñ duniyā samajh baiThe the ham 
us nigāh-e-āshnā ko kyā samajh baiThe the ham 
rafta rafta ġhair apnī hī nazar meñ ho ga.e 
vāh-rī ġhaflat tujhe apnā samajh baiThe the ham 
hosh kī taufīq bhī kab ahl-e-dil ko ho sakī 
ishq meñ apne ko dīvāna samajh baiThe the ham 
parda-e-āzurdagī meñ thī vo jān-e-iltifāt 
jis adā ko ranjish-e-bejā samajh baiThe the ham 
kyā kaheñ ulfat meñ rāz-e-be-hisī kyūñkar khulā 
har nazar ko terī dard-afzā samajh baiThe the ham 
be-niyāzī ko tirī paayā sarāsar soz o dard 
tujh ko ik duniyā se begāna samajh baiThe the ham 
inqalāb-e-pai-ba-pai har gardish o har daur meñ 
is zamīn o āsmāñ ko kyā samajh baiThe the ham 
bhuul baiThī vo nigāh-e-nāz ahd-e-dostī 
us ko bhī apnī tabī.at kā samajh baiThe the ham 
saaf alag ham ko junūn-e-āshiqī ne kar diyā 
ḳhud ko tere dard kā pardā samajh baiThe the ham 
kaan bajte haiñ mohabbat ke sukūt-e-nāz ko 
dāstāñ kā ḳhatm ho jaanā samajh baiThe the ham 
bātoñ bātoñ meñ payām-e-marg bhī aa hī gayā 
un nigāhoñ ko hayāt-afzā samajh baiThe the ham 
ab nahīñ tāb-e-sipās-e-husn is dil ko jise 
be-qrār-e-shikva-e-bejā samajh baiThe the ham 
ek duniyā dard kī tasvīr niklī ishq ko 
koh-kan aur qais kā qissa samajh baiThe the ham 
rafta rafta ishq mānūs-e-jahāñ hotā chalā 
ḳhud ko tere hijr meñ tanhā samajh baiThe the ham 
husn ko ik husn hī samjhe nahīñ aur ai 'firāq' 
mehrbāñ nā-mehrbāñ kyā kyā samajh baiThe the ham"
594,"kuchh na kuchh ishq kī tāsīr kā iqrār to hai 
us kā ilzām-e-taġhāful pe kuchh inkār to hai 
har fareb-e-ġham-e-duniyā se ḳhabar-dār to hai 
terā dīvāna kisī kaam meñ hushyār to hai 
dekh lete haiñ sabhī kuchh tire mushtāq-e-jamāl 
ḳhair dīdār na ho hasrat-e-dīdār to hai 
ma.arke sar hoñ usī barq-e-nazar se ai husn 
ye chamaktī huī chaltī hui talvār to hai 
sar paTakne ko paTaktā hai magar ruk ruk kar 
tere vahshī ko ḳhayāl-e-dar-o-dīvār to hai 
ishq kā shikva-e-bejā bhī na be-kār gayā 
na sahī jaur magar jaur kā iqrār to hai 
tujh se himmat to paḌī ishq ko kuchh kahne kī 
ḳhair shikva na sahī shukr kā iz.hār to hai 
is meñ bhī rābta-e-ḳhās kī miltī hai jhalak 
ḳhair iqrār-e-mohabbat na ho inkār to hai 
kyuuñ jhapak jaatī hai rah rah ke tirī barq-e-nigāh 
ye jhijak kis liye ik kushta-e-dīdār to hai 
ka.ī unvān haiñ mamnūn-e-karam karne ke 
ishq meñ kuchh na sahī zindagī be-kār to hai 
sahar-o-shām sar-e-anjuman-e-nāz na ho 
jalva-e-husn to hai ishq-e-siyahkār to hai 
chauñk uThte haiñ 'firāq' aate hī us shoḳh kā naam 
kuchh sarāsīmgī-e-ishq kā iqrār to hai"
595,"mai-kade meñ aaj ik duniyā ko izn-e-ām thā 
daur-e-jām-e-be-ḳhudī begāna-e-ayyām thā 
ruuh larzāñ aañkh mahv-e-dīd dil nākām thā 
ishq kā āġhāz bhī shā.ista-e-anjām thā 
rafta rafta ishq ko tasvīr-e-ġham kar hī diyā 
husn bhī kitnā ḳharāb-e-gardish-e-ayyām thā 
ġham-kade meñ dahr ke yuuñ to añdherā thā magar 
ishq kā dāġh-e-siyah-baḳhtī charāġh-e-shām thā 
terī duzdīda-nigāhī yuuñ to nā-mahsūs thī 
haañ magar daftar kā daftar husn kā paiġhām thā 
shaaq ahl-e-shauq par thiiñ us kī ismat-dāriyāñ 
sach hai lekin husn dar-parda bahut bad-nām thā 
mahv the gulzār-e-rañgā-rañg ke naqsh-o-nigār 
vahshateñ thī dil ke sannāTe the dasht-e-shām thā 
be-ḳhatā thā husn har jaur-o-jafā ke ba.ad bhī 
ishq ke sar tā-abad ilzām hī ilzām thā 
yuuñ garebāñ-chāk duniyā meñ nahīñ hotā koī 
har khulā gulshan shahīd-e-gardish-e-ayyām thā 
dekh husn-e-sharmagīñ dar-parda kyā laayā hai rañg 
ishq rusvā-e-jahāñ badnām hī badnām thā 
raunaq-e-bazm-e-jahāñ thā go dil-e-ġham-ghīñ 'firāq' 
sard thā afsurda thā mahrūm thā nākām thā"
596,"mujh ko maarā hai har ik dard o davā se pahle 
dī sazā ishq ne har jurm-o-ḳhatā se pahle 
ātish-e-ishq bhaḌaktī hai havā se pahle 
hoñT julte haiñ mohabbat meñ duā se pahle 
fitne barpā hue har ġhuncha-e-sar-basta se 
khul gayā rāz-e-chaman chāk-e-qabā se pahle 
chaal hai bāda-e-hastī kā chhalaktā huā jaam 
ham kahāñ the tire naqsh-e-kaf-e-pā se pahle 
ab kamī kyā hai tire be-sar-o-sāmānoñ ko 
kuchh na thā terī qasam tark-e-vafā se pahle 
ishq-e-bebāk ko da.ave the bahut ḳhalvat meñ 
kho diyā saarā bharam sharm-o-hayā se pahle 
ḳhud-baḳhud chaak hue pairahan-e-lāla-o-gul 
chal ga.ī kaun havā bād-e-sabā se pahle 
ham-safar rāh-e-adam meñ na ho tāroñ-bharī raat 
ham pahuñch jā.eñge is ābla-pā se pahle 
parda-e-sharm meñ sad-barq-e-tabassum ke nisār 
hosh jaate rahe nairañg-e-hayā se pahle 
maut ke naam se Darte the ham ai shauq-e-hayāt 
tū ne to maar hī Daalā thā qazā se pahle 
be-takalluf bhī tirā husn-e-ḳhud-ārā thā kabhī 
ik adā aur bhī thī husn-e-adā se pahle 
ġhaflateñ hastī-e-fānī kī batā deñgī tujhe 
jo mirā haal thā ehsās-e-fanā se pahle 
ham unheñ pā ke 'firāq' aur bhī kuchh kho.e ga.e 
ye takalluf to na the ahd-e-vafā se pahle"
597,"narm fazā kī karvaTeñ dil ko dukhā ke rah ga.iiñ 
ThanDī havā.eñ bhī tirī yaad dilā ke rah ga.iiñ 
shaam bhī thī dhuāñ dhuāñ husn bhī thā udaas udaas 
dil ko ka.ī kahāniyāñ yaad sī aa ke rah ga.iiñ 
mujh ko ḳharāb kar ga.iiñ nīm-nigāhiyāñ tirī 
mujh se hayāt o maut bhī āñkheñ churā ke rah ga.iiñ 
husn-e-nazar-fareb meñ kis ko kalām thā magar 
terī adā.eñ aaj to dil meñ samā ke rah ga.iiñ 
tab kahīñ kuchh pata chalā sidq-o-ḳhulūs-e-husn kā 
jab vo nigāheñ ishq se bāteñ banā ke rah ga.iiñ 
tere ḳhirām-e-nāz se aaj vahāñ chaman khile 
fasleñ bahār kī jahāñ ḳhaak uḌā ke rah ga.iiñ 
pūchh na un nigāhoñ kī turfa karishma-sāziyāñ 
fitne sulā ke rah ga.iiñ fitne jagā ke rah ga.iiñ 
tāroñ kī aañkh bhī bhar aa.ī merī sadā-e-dard par 
un kī nigāheñ bhī tirā naam batā ke rah ga.iiñ 
uf ye zamīñ kī gardisheñ aah ye ġham kī Thokareñ 
ye bhī to baḳht-e-ḳhufta ke shāne hilā ke rah ga.iiñ 
aur to ahl-e-dard kaun sambhāltā bhalā 
haañ terī shādmāniyāñ un ko rulā ke rah ga.iiñ 
yaad kuchh aa.iiñ is tarah bhūlī huī kahāniyāñ 
kho.e hue diloñ meñ aaj dard uThā ke rah ga.iiñ 
sāz-e-nashāt-e-zindagī aaj laraz laraz uThā 
kis kī nigāheñ ishq kā dard sunā ke rah ga.iiñ 
tum nahīñ aa.e aur raat rah ga.ī raah dekhtī 
tāroñ kī mahfileñ bhī aaj āñkheñ bichhā ke rah ga.iiñ 
jhuum ke phir chalīñ havā.eñ vajd meñ aa.iiñ phir fazā.eñ 
phir tirī yaad kī ghaTā.eñ sīnoñ pe chhā ke rah ga.iiñ 
qalb o nigāh kī ye iid uf ye ma.āl-e-qurb-o-dīd 
charḳh kī gardisheñ tujhe mujh se chhupā ke rah ga.iiñ 
phir haiñ vahī udāsiyāñ phir vahī suunī kā.enāt 
ahl-e-tarab kī mahfileñ rañg jamā ke rah ga.iiñ 
kaun sukūn de sakā ġham-zadagān-e-ishq ko 
bhīgtī rāteñ bhī 'firāq' aag lagā ke rah ga.iiñ"
598,"nigāh-e-nāz ne parde uThā.e haiñ kyā kyā 
hijāb ahl-e-mohabbat ko aa.e haiñ kyā kyā 
jahāñ meñ thī bas ik afvāh tere jalvoñ kī 
charāġh-e-dair-o-haram jhilmilā.e haiñ kyā kyā 
do-chār barq-e-tajallī se rahne vāloñ ne 
fareb narm-nigāhī ke khaa.e haiñ kyā kyā 
diloñ pe karte hue aaj aatī jaatī choT 
tirī nigāh ne pahlū bachā.e haiñ kyā kyā 
nisār nargis-e-mai-gūñ ki aaj paimāne 
laboñ tak aa.e hue thartharā.e haiñ kyā kyā 
vo ik zarā sī jhalak barq-e-kam-nigāhī kī 
jigar ke zaḳhm-e-nihāñ muskurā.e haiñ kyā kyā 
charāġh-e-tūr jale ā.ina-dar-ā.īna 
hijāb barq-e-adā ne uThā.e haiñ kyā kyā 
ba-qadr-e-zauq-e-nazar dīd-e-husn kyā ho magar 
nigāh-e-shauq meñ jalve samā.e haiñ kyā kyā 
kahīñ charāġh kahīñ gul kahīñ dil-e-barbād 
ḳhirām-e-nāz ne fitne uThā.e haiñ kyā kyā 
taġhāful aur baḌhā us ġhazāl-e-ra.anā kā 
fusūn-e-ġham ne bhī jaadū jagā.e haiñ kyā kyā 
hazār fitna-e-bedār ḳhvāb-e-rañgīñ meñ 
chaman meñ ġhuncha-e-gul-rañg laa.e haiñ kyā kyā 
tire ḳhulūs-e-nihāñ kā to aah kyā kahnā 
sulūk uchaTTe bhī dil meñ samā.e haiñ kyā kyā 
nazar bachā ke tire ishva-hā-e-pinhāñ ne 
diloñ meñ dard-e-mohabbat uThā.e haiñ kyā kyā 
payām-e-husn payām-e-junūñ payām-e-fanā 
tirī nigah ne fasāne sunā.e haiñ kyā kyā 
tamām husn ke jalve tamām mahrūmī 
bharam nigāh ne apne gañvā.e haiñ kyā kyā 
'firāq' rāh-e-vafā meñ subuk-ravī terī 
baḌe-baḌoñ ke qadam Dagmagā.e haiñ kyā kyā"
599,"raat bhī niiñd bhī kahānī bhī 
haa.e kyā chiiz hai javānī bhī 
ek paiġhām-e-zindagānī bhī 
āshiqī marg-e-nā-gahānī bhī 
is adā kā tirī javāb nahīñ 
mehrbānī bhī sargirānī bhī 
dil ko apne bhī ġham the duniyā meñ 
kuchh balā.eñ thiiñ āsmānī bhī 
mansab-e-dil ḳhushī luTānā hai 
ġham-e-pinhāñ kī pāsbānī bhī 
dil ko sho.aloñ se kartī hai sairāb 
zindagī aag bhī hai paanī bhī 
shād-kāmoñ ko ye nahīñ taufīq 
dil-e-ġham-ghīñ kī shādmānī bhī 
laakh husn-e-yaqīñ se baḌh kar hai 
un nigāhoñ kī bad-gumānī bhī 
tañgnā-e-dil-e-malūl meñ hai 
bahr-e-hastī kī be-karānī bhī 
ishq-e-nākām kī hai parchhā.īñ 
shādmānī bhī kāmrānī bhī 
dekh dil ke nigār-ḳhāne meñ 
zaḳhm-e-pinhāñ kī hai nishānī bhī 
ḳhalq kyā kyā mujhe nahīñ kahtī 
kuchh sunūñ maiñ tirī zabānī bhī 
aa.e tārīḳh-e-ishq meñ sau baar 
maut ke daur-e-darmiyānī bhī 
apnī ma.asūmiyat ke parde meñ 
ho ga.ī vo nazar siyānī bhī 
din ko sūraj-mukhī hai vo nau-gul 
raat ko hai vo rāt-rānī bhī 
dil-e-bad-nām tere baare meñ 
log kahte haiñ ik kahānī bhī 
vaz.a karte koī na.ī duniyā 
ki ye duniyā huī purānī bhī 
dil ko ādāb-e-bandagī bhī na aa.e 
kar ga.e log hukmarānī bhī 
jaur-e-kam-kam kā shukriya bas hai 
aap kī itnī mehrbānī bhī 
dil meñ ik huuk bhī uThī ai dost 
yaad aa.ī tirī javānī bhī 
sar se pā tak supurdagī kī adā 
ek andāz-e-turkamānī bhī 
paas rahnā kisī kā raat kī raat 
mehmānī bhī mezbānī bhī 
ho na aks-e-jabīn-e-nāz ki hai 
dil meñ ik nūr-e-kahkashānī bhī 
zindagī ain dīd-e-yār 'firāq' 
zindagī hijr kī kahānī bhī"
600,"ras meñ Duubā huā lahrātā badan kyā kahnā 
karvaTeñ letī huī sub.h-e-chaman kyā kahnā 
nigah-e-nāz meñ ye pichhle pahar rañg-e-ḳhumār 
niiñd meñ Duubī huī chandr-kiran kyā kahnā 
bāġh-e-jannat pe ghaTā jaise baras ke khul jaa.e 
ye suhānī tirī ḳhushbu-e-badan kyā kahnā 
Thahrī Thahrī sī nigāhoñ meñ ye vahshat kī kiran 
chauñke chauñke se ye āhū-e-ḳhutan kyā kahnā 
ruup sañgīt ne dhārā hai badan kā ye rachāv 
tujh pe lahlūt hai be-sāḳhta-pan kyā kahnā 
jaise lahrā.e koī sho.ala-kamar kī ye lachak 
sar-ba-sar ātish-e-sayyāl badan kyā kahnā 
jis tarah jalva-e-firdos havāoñ se chhine 
pairahan meñ tire rañgīnī-e-tan kyā kahnā 
jalva-o-parde kā ye rañg dam-e-nazzāra 
jis tarah adh-khule ghuñghaT meñ dulhan kyā kahnā 
dam-e-taqrīr khil uThte haiñ gulistāñ kyā kyā 
yuuñ to ik ġhuncha-e-nauras hai dahan kyā kahnā 
dil ke ā.īne meñ is tarah utartī hai nigāh 
jaise paanī meñ lachak jaa.e kiran kyā kahnā 
lahlahātā huā ye qad ye lahaktā joban 
zulf so mahkī huī rātoñ kā ban kyā kahnā 
tū mohabbat kā sitāra to javānī kā suhāg 
husn lau detā hai la.al-e-yaman kyā kahnā 
terī āvāz saverā tirī bāteñ taḌkā 
āñkheñ khul jaatī haiñ ejāz-e-suḳhan kyā kahnā 
zulf-e-shab-gūñ kī chamak paikar-e-sīmīñ kī damak 
dīp-mālā hai sar-e-gañg-o-jaman kyā kahnā 
nīlgūñ shabnamī kapḌoñ meñ badan kī ye jot 
jaise chhantī ho sitāroñ kī kiran kyā kahnā"
601,"rukī rukī sī shab-e-marg ḳhatm par aa.ī 
vo pau phaTī vo na.ī zindagī nazar aa.ī 
ye moḌ vo hai ki parchhā.iyāñ bhī deñgī na saath 
musāfiroñ se kaho us kī rahguzar aa.ī 
fazā tabassum-e-sub.h-e-bahār thī lekin 
pahuñch ke manzil-e-jānāñ pe aañkh bhar aa.ī 
kahīñ zamān-o-makāñ meñ hai naam ko bhī sukūñ 
magar ye baat mohabbat kī baat par aa.ī 
kisī kī bazm-e-tarab meñ hayāt baTtī thī 
umīd-vāroñ meñ kal maut bhī nazar aa.ī 
kahāñ har ek se insāniyat kā baar uThā 
ki ye balā bhī tire āshiqoñ ke sar aa.ī 
diloñ meñ aaj tirī yaad muddatoñ ke ba.ad 
ba-chehra-e-mutabassim ba-chashm-e-tar aa.ī 
nayā nahīñ hai mujhe marg-e-nā-gahāñ kā payām 
hazār rañg se apnī mujhe ḳhabar aa.ī 
fazā ko jaise koī raag chīrtā jaa.e 
tirī nigāh diloñ meñ yūñhī utar aa.ī 
zarā visāl ke ba.ad aa.ina to dekh ai dost 
tire jamāl kī doshīzgī nikhar aa.ī 
tirā hī aks sarishk-e-ġham-e-zamāna meñ thā 
nigāh meñ tirī tasvīr sī utar aa.ī 
ajab nahīñ ki chaman-dar-chaman bane har phuul 
kalī kalī kī sabā jā ke god bhar aa.ī 
shab-e-'firāq' uThe dil meñ aur bhī kuchh dard 
kahūñ ye kaise tirī yaad rāt-bhar aa.ī"
602,"samajhtā huuñ ki tū mujh se judā hai 
shab-e-furqat mujhe kyā ho gayā hai 
tirā ġham kyā hai bas ye jāntā huuñ 
ki merī zindagī mujh se ḳhafā hai 
kabhī ḳhush kar ga.ī mujh ko tirī yaad 
kabhī āñkhoñ meñ aañsū aa gayā hai 
hijāboñ ko samajh baiThā maiñ jalva 
nigāhoñ ko baḌā dhokā huā hai 
bahut duur ab hai dil se yaad terī 
mohabbat kā zamāna aa rahā hai 
na jī ḳhush kar sakā terā karam bhī 
mohabbat ko baḌā dhokā rahā hai 
kabhī taḌpā gayā hai dil tirā ġham 
kabhī dil ko sahārā de gayā hai 
shikāyat terī dil se karte karte 
achānak pyaar tujh par aa gayā hai 
jise chauñkā ke tū ne pher lī aañkh 
vo terā dard ab tak jāgtā hai 
jahāñ hai maujzan rañgīnī-e-husn 
vahīñ dil kā kañval lahrā rahā hai 
gulābī hotī jaatī haiñ fazā.eñ 
koī is rañg se sharmā rahā hai 
mohabbat tujh se thī qabl-az-mohabbat 
kuchh aisā yaad mujh ko aa rahā hai 
judā āġhāz se anjām se duur 
mohabbat ik musalsal mājrā hai 
ḳhudā-hāfiz magar ab zindagī meñ 
faqat apnā sahārā rah gayā hai 
mohabbat meñ 'firāq' itnā na ġham kar 
zamāne meñ yahī hotā rahā hai"
603,"sar meñ saudā bhī nahīñ dil meñ tamannā bhī nahīñ 
lekin is tark-e-mohabbat kā bharosā bhī nahīñ 
dil kī gintī na yagānoñ meñ na begānoñ meñ 
lekin us jalva-gah-e-nāz se uThtā bhī nahīñ 
mehrbānī ko mohabbat nahīñ kahte ai dost 
aah ab mujh se tirī ranjish-e-bejā bhī nahīñ 
ek muddat se tirī yaad bhī aa.ī na hameñ 
aur ham bhuul ga.e hoñ tujhe aisā bhī nahīñ 
aaj ġhaflat bhī un āñkhoñ meñ hai pahle se sivā 
aaj hī ḳhātir-e-bīmār shakebā bhī nahīñ 
baat ye hai ki sukūn-e-dil-e-vahshī kā maqām 
kunj-e-zindāñ bhī nahīñ vus.at-e-sahrā bhī nahīñ 
are sayyād hamīñ gul haiñ hamīñ bulbul haiñ 
tū ne kuchh aah sunā bhī nahīñ dekhā bhī nahīñ 
aah ye majma-e-ahbāb ye bazm-e-ḳhāmosh 
aaj mahfil meñ 'firāq'-e-suḳhan-ārā bhī nahīñ 
ye bhī sach hai ki mohabbat pe nahīñ maiñ majbūr 
ye bhī sach hai ki tirā husn kuchh aisā bhī nahīñ 
yuuñ to hañgāme uThāte nahīñ dīvāna-e-ishq 
magar ai dost kuchh aisoñ kā Thikānā bhī nahīñ 
fitrat-e-husn to ma.alūm hai tujh ko hamdam 
chāra hī kyā hai ba-juz sabr so hotā bhī nahīñ 
muñh se ham apne burā to nahīñ kahte ki 'firāq' 
hai tirā dost magar aadmī achchhā bhī nahīñ"
604,"shām-e-ġham kuchh us nigāh-e-nāz kī bāteñ karo 
be-ḳhudī baḌhtī chalī hai raaz kī bāteñ karo 
ye sukūt-e-nāz ye dil kī ragoñ kā TūTnā 
ḳhāmushī meñ kuchh shikast-e-sāz kī bāteñ karo 
nik.hat-e-zulf-e-pareshāñ dāstān-e-shām-e-ġham 
sub.h hone tak isī andāz kī bāteñ karo 
har rag-e-dil vajd meñ aatī rahe dukhtī rahe 
yūñhī us ke jā-o-bejā naaz kī bāteñ karo 
jau adam kī jaan hai jo hai payām-e-zindagī 
us sukūt-e-rāz us āvāz kī bāteñ karo 
ishq rusvā ho chalā be-kaif sā bezār sā 
aaj us kī nargas-e-ġhammaz kī bāteñ karo 
naam bhī lenā hai jis kā ik jahān-e-rañg-o-bū 
dosto us nau-bahār-e-nāz kī bāteñ karo 
kis liye uzr-e-taġhāful kis liye ilzām-e-ishq 
aaj charḳh-e-tafraqa-parvāz kī bāteñ karo 
kuchh qafas kī tīliyoñ se chhan rahā hai nuur sā 
kuchh fazā kuchh hasrat-e-parvāz kī bāteñ karo 
jo hayāt-e-jāvidāñ hai jo hai marg-e-nā-gahāñ 
aaj kuchh us naaz us andāz kī bāteñ karo 
ishq-e-be-parvā bhī ab kuchh nā-shakebā ho chalā 
shoḳhī-e-husn-e-karishma-sāz kī bāteñ karo 
jis kī furqat ne palaT dī ishq kī kaayā 'firāq' 
aaj us īsā-nafas dam-sāz kī bāteñ karo"
605,"sitāroñ se ulajhtā jā rahā huuñ 
shab-e-furqat bahut ghabrā rahā huuñ 
tire ġham ko bhī kuchh bahlā rahā huuñ 
jahāñ ko bhī samajhtā jā rahā huuñ 
yaqīñ ye hai haqīqat khul rahī hai 
gumāñ ye hai ki dhoke khā rahā huuñ 
agar mumkin ho le le apnī aahaT 
ḳhabar do husn ko maiñ aa rahā huuñ 
hadeñ husn-o-mohabbat kī milā kar 
qayāmat par qayāmat Dhā rahā huuñ 
ḳhabar hai tujh ko ai zabt-e-mohabbat 
tire hāthoñ meñ luTtā jā rahā huuñ 
asar bhī le rahā huuñ terī chup kā 
tujhe qaa.il bhī kartā jā rahā huuñ 
bharam tere sitam kā khul chukā hai 
maiñ tujh se aaj kyuuñ sharmā rahā huuñ 
unhīñ meñ raaz haiñ gul-bāriyoñ ke 
maiñ jo chiñgāriyāñ barsā rahā huuñ 
jo un ma.asūm āñkhoñ ne diye the 
vo dhoke aaj tak maiñ khā rahā huuñ 
tire pahlū meñ kyuuñ hotā hai mahsūs 
ki tujh se duur hotā jā rahā huuñ 
had-e-jor-o-karam se baḌh chalā husn 
nigāh-e-yār ko yaad aa rahā huuñ 
jo uljhī thī kabhī aadam ke hāthoñ 
vo gutthī aaj tak suljhā rahā huuñ 
mohabbat ab mohabbat ho chalī hai 
tujhe kuchh bhūltā sā jā rahā huuñ 
ajal bhī jin ko sun kar jhūmtī hai 
vo naġhme zindagī ke gā rahā huuñ 
ye sannāTā hai mere paañv kī chaap 
'firāq' apnī kuchh aahaT pā rahā huuñ"
606,"tez ehsās-e-ḳhudī darkār hai 
zindagī ko zindagī darkār hai 
jo chaḌhā jaa.e ḳhumistān-e-jahāñ 
haañ vahī lab-tishnagī darkār hai 
devtāoñ kā ḳhudā se hogā kaam 
aadmī ko aadmī darkār hai 
sau gulistāñ jis udāsī par nisār 
mujh ko vo afsurdagī darkār hai 
shā.erī hai sar-basar tahzīb-e-qalb 
us ko ġham shā.istagī darkār hai 
sho.ala meñ laatā hai jo soz-o-gudāz 
vo ḳhulūs-e-bātnī darkār hai 
ḳhūbī-e-lafz-o-bayāñ se kuchh sivā 
shā.erī ko sāhirī darkār hai 
qādir-e-mutlaq ko bhī insān kī 
sunte haiñ be-chārgī darkār hai 
aur hoñge tālib-e-mad.h-e-jahāñ 
mujh ko bas terī ḳhushī darkār hai 
aql meñ yuuñ to nahīñ koī kamī 
ik zarā dīvāngī darkār hai 
hosh vāloñ ko bhī merī raa.e meñ 
ek guuna be-ḳhudī darkār hai 
ḳhatrā-e-bisyār-dānī kī qasam 
ilm meñ bhī kuchh kamī darkār hai 
dosto kaafī nahīñ chashm-e-ḳhirad 
ishq ko bhī raushnī darkār hai 
merī ġhazloñ meñ haqā.eq haiñ faqat 
aap ko to shā.erī darkār hai 
tere paas aayā huuñ kahne ek baat 
mujh ko terī dostī darkār hai 
maiñ jafāoñ kā na kartā yuuñ gila 
aaj terī nā-ḳhushī darkār hai 
us kī zulf ārāsta-pairāsta 
ik zarā sī barhamī darkār hai 
zinda-dil thā tāza-dam thā hijr meñ 
aaj mujh ko be-dilī darkār hai 
halqa halqa gesū-e-shab rañg-e-yār 
mujh ko terī abtarī darkār hai 
aql ne kal mere kānoñ meñ kahā 
mujh ko terī zindagī darkār hai 
tez-rau tahzīb-e-ālam ko 'firāq' 
ik zarā āhistagī darkār hai"
607,"tumheñ kyūñkar batā.eñ zindagī ko kyā samajhte haiñ 
samajh lo saañs lenā ḳhud-kushī karnā samajhte haiñ 
kisī badmast ko rāz-āshnā sab kā samajhte haiñ 
nigāh-e-yār tujh ko kyā batā.eñ kyā samajhte haiñ 
bas itne par hameñ sab log dīvāna samajhte haiñ 
ki is duniyā ko ham ik dūsrī duniyā samajhte haiñ 
kahāñ kā vasl tanhā.ī ne shāyad bhes badlā hai 
tire dam bhar ke mil jaane ko ham bhī kyā samajhte haiñ 
umīdoñ meñ bhī un kī ek shān-e-be-niyāzī hai 
har āsānī ko jo dushvār ho jaanā samajhte haiñ 
yahī zid hai to ḳhair āñkheñ uThāte haiñ ham us jānib 
magar ai dil ham is meñ jaan kā khaTkā samajhte haiñ 
kahīñ hoñ tere dīvāne Thahar jaa.eñ to zindāñ hai 
jidhar ko muñh uThā kar chal paḌe sahrā samajhte haiñ 
jahāñ kī fitrat-e-begāna meñ jo kaif-e-ġham bhar deñ 
vahī jiinā samajhte haiñ vahī marnā samajhte haiñ 
hamārā zikr kyā ham ko to hosh aayā mohabbat meñ 
magar ham qais kā dīvāna ho jaanā samajhte haiñ 
na shoḳhī shoḳh hai itnī na purkār itnī purkārī 
na jaane log terī sādgī ko kyā samajhte haiñ 
bhulā diiñ ek muddat kī jafā.eñ us ne ye kah kar 
tujhe apnā samajhte the tujhe apnā samajhte haiñ 
ye kah kar ābla-pā rauñdte jaate haiñ kāñToñ ko 
jise talvoñ meñ kar leñ jazb use sahrā samajhte haiñ 
ye hastī nīstī sab mauj-ḳhezī hai mohabbat kī 
na ham qatra samajhte haiñ na ham dariyā samajhte haiñ 
'firāq' is gardish-e-ayyām se kab kaam niklā hai 
sahar hone ko bhī ham raat kaT jaanā samajhte haiñ"
608,"tuur thā ka.aba thā dil thā jalva-zār-e-yār thā 
ishq sab kuchh thā magar phir ālam-e-asrār thā 
nashsha-e-sad-jām kaif-e-intizār-e-yār thā 
hijr meñ Thahrā huā dil sāġhar-e-sarshār thā 
alvidā.a ai bazm-e-anjum hijr kī shab al-firāq 
tā-ba-daur-e-zindagānī intizār-e-yār thā 
ek adā se be-niyāz-e-qurb-o-dūrī kar diyā 
māvrā-e-vasl-o-hijrāñ husn kā iqrār thā 
jauhar-e-ā.īna-e-ālam bane aañsū mire 
yuuñ to sach ye hai ki ronā ishq meñ bekār thā 
shoḳhī-e-raftār vaj.h-e-hastī-e-barbād thī 
zindagī kyā thī ġhubār-e-rahguzār-e-yār thā 
ulfat-e-derīna kā jab zikr ishāroñ meñ kiyā 
muskurā kar mujh se pūchhā tum ko kis se pyaar thā 
dil-dukhe ro.e haiñ shāyad is jagah ai kū-e-dost 
ḳhaak kā itnā chamak jaanā zarā dushvār thā 
zarra zarra aa.ina thā ḳhud-numā.ī kā 'firāq' 
sar-ba-sar sahrā-e-ālam jalva-zār-e-yār thā"
609,"vaqt-e-ġhurūb aaj karāmāt ho ga.ī 
zulfoñ ko us ne khol diyā raat ho ga.ī 
kal tak to us meñ aisī karāmat na thī koī 
vo aañkh aaj qibla-e-hājāt ho ga.ī 
ai soz-e-ishq tū ne mujhe kyā banā diyā 
merī har ek saañs munājāt ho ga.ī 
ochhī nigāh Daal ke ik samt rakh diyā 
dil kyā diyā ġharīb kī sauġhāt ho ga.ī 
kuchh yaad aa ga.ī thī vo zulf-e-shikan-shikan 
hastī tamām chashma-e-zulmāt ho ga.ī 
ahl-e-vatan se duur judā.ī meñ yaar kī 
sabr aa gayā 'firāq' karāmāt ho ga.ī"
610,"vo chup-chāp aañsū bahāne kī rāteñ 
vo ik shaḳhs ke yaad aane kī rāteñ 
shab-e-mah kī vo ThanDī āñcheñ vo shabnam 
tire husn ke rasmasāne kī rāteñ 
javānī kī doshīzgī kā tabassum 
gul-e-zār ke vo khilāne kī rāteñ 
phuvāreñ sī naġhmoñ kī paḌtī hoñ jaise 
kuchh us lab ke sunñe-sunāne kī rāteñ 
mujhe yaad hai terī har sub.h-e-ruḳhsat 
mujhe yaad haiñ tere aane kī rāteñ 
pur-asrār sī merī arz-e-tamannā 
vo kuchh zer-e-lab muskurāne kī rāteñ 
sar-e-shām se ratjagā ke vo sāmāñ 
vo pichhle pahar niiñd aane kī rāteñ 
sar-e-shām se tā-sahar qurb-e-jānāñ 
na jaane vo thiiñ kis zamāne kī rāteñ 
sar-e-mai-kada tishnagī kī vo qasmeñ 
vo saaqī se bāteñ banāne kī rāteñ 
ham-āġhoshiyāñ shāhid-e-mehrbāñ kī 
zamāne ke ġham bhuul jaane kī rāteñ 
'firāq' apnī qismat meñ shāyad nahīñ the 
Thikāne ke din yā Thikāne kī rāteñ"
611,"ye narm narm havā jhilmilā rahe haiñ charāġh 
tire ḳhayāl kī ḳhushbū se bas rahe haiñ dimāġh 
diloñ ko tere tabassum kī yaad yuuñ aa.ī 
ki jagmagā uTheñ jis tarah mandiroñ meñ charāġh 
jhalaktī hai khiñchī shamshīr meñ na.ī duniyā 
hayāt o maut ke milte nahīñ haiñ aaj dimāġh 
harīf-e-sīna-e-majrūh o ātish-e-ġham-e-ishq 
na gul kī chāk-garebāniyāñ na laale ke daaġh 
vo jin ke haal meñ lau de uThe ġham-e-fardā 
vahī haiñ anjuman-e-zindagī ke chashm-o-charāg 
tamām sho.ala-e-gul hai tamām mauj-e-bahār 
ki tā-had-e-nigah-e-shauq lahlahāte haiñ baaġh 
na.ī zamīn nayā āsmāñ na.ī duniyā 
sunā to hai ki mohabbat ko in dinoñ hai farāġh 
jo tohmateñ na uThīñ ik jahāñ se un ke samet 
gunāhgār-e-mohabbat nikal ga.e be-dāġh 
jo chhup ke tāroñ kī āñkhoñ se paañv dhartā hai 
usī ke naqsh-e-kaf-e-pā se jal uThe haiñ charāġh 
jahān-e-rāz huī jā rahī hai aañkh tirī 
kuchh is tarah vo diloñ kā lagā rahī hai surāġh 
zamāna kuud paḌā aag meñ yahī kah kar 
ki ḳhuun chaaT ke ho jā.egī ye aag bhī baaġh 
nigāheñ matl.a-e-nau par haiñ ek aalam kī 
ki mil rahā hai kisī phūTtī kiran kā surāġh 
diloñ meñ dāġh-e-mohabbat kā ab ye aalam hai 
ki jaise niiñd meñ Duube hoñ pichhlī raat charāġh 
'firāq' bazm-e-charāġhāñ hai mahfil-e-rindāñ 
saje haiñ pighlī huī aag se chhalakte ayāġh"
612,"ye nik.hatoñ kī narm-ravī ye havā ye raat 
yaad aa rahe haiñ ishq ko TuuTe ta.alluqāt 
māyūsiyoñ kī god meñ dam toḌtā hai ishq 
ab bhī koī banā le to bigḌī nahīñ hai baat 
kuchh aur bhī to ho in ishārāt ke sivā 
ye sab to ai nigāh-e-karam baat baat baat 
ik umr kaT ga.ī hai tire intizār meñ 
aise bhī haiñ ki kaT na sakī jin se ek raat 
ham ahl-e-intizār ke aahaT pe kaan the 
ThanDī havā thī ġham thā tirā Dhal chalī thī raat 
yuuñ to bachī bachī sī uThī vo nigāh-e-nāz 
duniyā-e-dil meñ ho hī ga.ī koī vārdāt 
jin kā surāġh pā na sakī ġham kī ruuh bhī 
nādāñ hue haiñ ishq meñ aise bhī sānehāt 
har sa.ī o har amal meñ mohabbat kā haath hai 
ta.amīr-e-zindagī ke samajh kuchh muharrikāt 
us jā tirī nigāh mujhe le ga.ī jahāñ 
letī ho jaise saañs ye be-jān kā.enāt 
kyā niiñd aa.e us ko jise jāgnā na aa.e 
jo din ko din kare vo kare raat ko bhī raat 
dariyā ke madd-o-jazr bhī paanī ke khel haiñ 
hastī hī ke karishme haiñ kyā maut kyā hayāt 
ahl-e-razā meñ shān-e-baġhāvat bhī ho zarā 
itnī bhī zindagī na ho pāband-e-rasmiyāt 
ham ahl-e-ġham ne rañg-e-zamāna badal diyā 
koshish to kī sabhī ne magar ban paḌe kī baat 
paidā kare zamīn na.ī āsmāñ nayā 
itnā to le koī asar-e-daur-kā.enāt 
shā.ir huuñ gahrī niiñd meñ haiñ jo haqīqateñ 
chauñkā rahe haiñ un ko bhī mere tavahhumāt 
mujh ko to ġham ne fursat-e-ġham bhī na dī 'firāq' 
de fursat-e-hayāt na jaise ġham-e-hayāt"
613,"zamīñ badlī falak badlā mazāq-e-zindagī badlā 
tamaddun ke qadīm aqdār badle aadmī badlā 
ḳhudā-o-ahrman badle vo īmān-e-duī badlā 
hudūd-e-ḳhair-o-shar badle mazāq-e-kāfirī badlā 
na.e insān kā jab daur-e-ḳhud-nā-āgahī badlā 
rumūz-e-be-ḳhudī badle taqāzā-e-ḳhudī badlā 
badalte jā rahe haiñ ham bhī duniyā ko badalne meñ 
nahīñ badlī abhī duniyā to duniyā ko abhī badlā 
na.ī manzil ke mīr-e-kārvāñ bhī aur hote haiñ 
purāne ḳhizr-e-rah badle vo tarz-e-rahbarī badlā 
kabhī sochā bhī hai ai nazm-e-kohna ke ḳhudā-vando 
tumhārā hashr kyā hogā jo ye aalam kabhī badlā 
udhar pichhle se ahl-e-māl-o-zar par raat bhārī hai 
idhar bedārī-e-jamhūr kā andāz bhī badlā 
zahe soz-e-ġham-e-ādam ḳhushā sāz-e-dil-e-ādam 
isī ik sham.a kī lau ne jahān-e-tīrgī badlā 
na.e mansūr haiñ sadiyoñ purāne sheḳh-o-qāzī haiñ 
na fatve kufr ke badle na uzr-e-dār hī badlā 
batā.e to batā.e us ko terī shoḳhī-e-pinhāñ 
tirī chashm-e-tavajjoh hai ki tarz-e-be-ruḳhī badlā 
ba-faiz-e-ādam-e-ḳhākī zamīñ sonā ugaltī hai 
usī zarre ne daur-e-mehr-o-māh-o-mushtarī badlā 
sitāre jāgte haiñ raat laT chhaTkā.e sotī hai 
dabe paañv kisī ne aa ke ḳhvāb-e-zindagī badlā 
'firāq' ham-navā-e-'mīr'-o-'ġhālib' ab na.e naġhme 
vo bazm-e-zindagī badlī vo rañg-e-shā.irī badlā"
614,"zer-o-bam se sāz-e-ḳhilqat ke jahāñ bantā gayā 
ye zamīñ bantī ga.ī ye āsmāñ bantā gayā 
dāstān-e-jaur-e-behad ḳhuun se likhtā rahā 
qatra qatra ashk-e-ġham kā be-karāñ bantā gayā 
ishq-e-tanhā se huiiñ ābād kitnī manzileñ 
ik musāfir kārvāñ-dar-kārvāñ bantā gayā 
maiñ tire jis ġham ko apnā jāntā thā vo bhī to 
zeb-e-unvān-e-hadīs-e-dīgarāñ bantā gayā 
baat nikle baat se jaise vo thā terā bayāñ 
naam terā dāstāñ-dar-dāstāñ bantā gayā 
ham ko hai ma.alūm sab rūdād-e-ilm-o-falsafa 
haañ har īmān-o-yaqīñ vahm-o-gumāñ bantā gayā 
maiñ kitāb-e-dil meñ apnā hāl-e-ġham likhtā rahā 
har varaq ik bāb-e-tārīḳh-e-jahāñ bantā gayā 
bas usī kī tarjumānī hai mire ash.ār meñ 
jo sukūt-e-rāz rañgīñ dāstāñ bantā gayā 
maiñ ne sauñpā thā tujhe ik kaam saarī umr meñ 
vo bigaḌtā hī gayā ai dil kahāñ bantā gayā 
vārdāt-e-dil ko dil hī meñ jagah dete rahe 
har hisāb-e-ġham hisāb-e-dostāñ bantā gayā 
merī ghuTTī meñ paḌī thī ho ke hal urdu zabāñ 
jo bhī maiñ kahtā gayā husn-e-bayāñ bantā gayā 
vaqt ke hāthoñ yahāñ kyā kyā ḳhazāne luT ga.e 
ek terā ġham ki ganj-e-shā.īgāñ bantā gayā 
sar-zamīn-e-hind par aqvām-e-ālam ke 'firāq' 
qāfile baste ga.e hindostāñ bantā gayā"
615,"zindagī dard kī kahānī hai 
chashm-e-anjum meñ bhī to paanī hai 
be-niyāzāna sun liyā ġham-e-dil 
mehrbānī hai mehrbānī hai 
vo bhalā merī baat kyā maane 
us ne apnī bhī baat maanī hai 
shola-e-dil hai ye ki sho.ala-sāz 
yā tirā shola-e-javānī hai 
vo kabhī rañg vo kabhī ḳhushbū 
gaah gul gaah rāt-rānī hai 
ban ke ma.asūm sab ko taaḌ ga.ī 
aañkh us kī baḌī siyānī hai 
āp-bītī kaho ki jag-bītī 
har kahānī mirī kahānī hai 
donoñ aalam haiñ jis ke zer-e-nagīñ 
dil usī ġham kī rājdhānī hai 
ham to ḳhush haiñ tirī jafā par bhī 
be-sabab terī sargirānī hai 
sar-ba-sar ye farāz-e-mahr-o-qamar 
terī uThtī huī javānī hai 
aaj bhī sun rahe haiñ qissa-e-ishq 
go kahānī bahut purānī hai 
zabt kiije to dil hai añgārā 
aur agar roiye to paanī hai 
hai Thikānā ye dar hī us kā bhī 
dil bhī terā hī āstānī hai 
un se aise meñ jo na ho jaa.e 
nau-javānī hai nau-javānī hai 
dil mirā aur ye ġham-e-duniyā 
kyā tire ġham kī pāsbānī hai 
gardish-e-chashm-e-sāqī-e-daurāñ 
daur-e-aflāk kī bhī paanī hai 
ai lab-e-nāz kyā haiñ vo asrār 
ḳhāmushī jin kī tarjumānī hai 
mai-kadoñ ke bhī hosh uḌne lage 
kyā tirī aañkh kī javānī hai 
ḳhud-kushī par hai aaj āmāda 
are duniyā baḌī divānī hai 
koī iz.hār-e-nā-ḳhushī bhī nahīñ 
bad-gumānī sī bad-gumānī hai 
mujh se kahtā thā kal farishta-e-ishq 
zindagī hijr kī kahānī hai 
bahr-e-hastī bhī jis meñ kho jaa.e 
buuñd meñ bhī vo be-karānī hai 
mil ga.e ḳhaak meñ tire ushshāq 
ye bhī ik amr-e-āsmānī hai 
zindagī intizār hai terā 
ham ne ik baat aaj jaanī hai 
kyuuñ na ho ġham se hī qimāsh us kā 
husn tasvīr-e-shādmānī hai 
suunī duniyā meñ ab to maiñ huuñ aur 
mātam-e-ishq-e-āñ-jahānī hai 
kuchh na pūchho 'firāq' ahd-e-shabāb 
raat hai niiñd hai kahānī hai"
616,"aap kī aañkh se gahrā hai mirī ruuh kā zaḳhm 
aap kyā soch sakeñge mirī tanhā.ī ko 
maiñ to dam toḌ rahā thā magar afsurda hayāt 
ḳhud chalī aa.ī mirī hausla-afzā.ī ko 
lazzat-e-ġham ke sivā terī nigāhoñ ke baġhair 
kaun samjhā hai mire zaḳhm kī gahrā.ī ko 
maiñ baḌhā.uñgā tirī shohrat-e-ḳhush-bū kā nikhār 
tū duā de mire afsāna-e-rusvā.ī ko 
vo to yuuñ kahiye ki ik qaus-e-quzah phail ga.ī 
varna maiñ bhuul gayā thā tirī añgḌā.ī ko"
617,"ab ke bārish meñ to ye kār-e-ziyāñ honā hī thā 
apnī kachchī bastiyoñ ko be-nishāñ honā hī thā 
kis ke bas meñ thā havā kī vahshatoñ ko roknā 
barg-e-gul ko ḳhaak sho.ale ko dhuāñ honā hī thā 
jab koī samt-e-safar tai thī na hadd-e-rahguzar 
ai mire rah-rau safar to rā.egāñ honā hī thā 
mujh ko ruknā thā use jaanā thā agle moḌ tak 
faisla ye us ke mere darmiyāñ honā hī thā 
chāñd ko chalnā thā bahtī sīpiyoñ ke saath saath 
mo.ajiza ye bhī tah-e-āb-e-ravāñ honā hī thā 
maiñ na.e chehroñ pe kahtā thā na.ī ġhazleñ sadā 
merī is aadat se us ko bad-gumāñ honā hī thā 
shahr se bāhar kī vīrānī basānā thī mujhe 
apnī tanhā.ī pe kuchh to mehrbāñ honā hī thā 
apnī āñkheñ dafn karnā thiiñ ġhubār-e-ḳhāk meñ 
ye sitam bhī ham pe zer-e-āsmāñ honā hī thā 
be-sadā bastī kī rasmeñ thiiñ yahī 'mohsin' mire 
maiñ zabāñ rakhtā thā mujh ko be-zabāñ honā hī thā"
618,"ab vo tūfāñ hai na vo shor havāoñ jaisā 
dil kā aalam hai tire ba.ad ḳhalāoñ jaisā 
kaash duniyā mire ehsās ko vāpas kar de 
ḳhāmushī kā vahī andāz sadāoñ jaisā 
paas rah kar bhī hamesha vo bahut duur milā 
us kā andāz-e-taġhāful thā ḳhudāoñ jaisā 
kitnī shiddat se bahāroñ ko thā ehsās-e-ma.āl 
phuul khil kar bhī rahā zard ḳhizāoñ jaisā 
kyā qayāmat hai ki duniyā use sardār kahe 
jis kā andāz-e-suḳhan bhī ho gadāoñ jaisā 
phir tirī yaad ke mausam ne jagā.e mahshar 
phir mire dil meñ uThā shor havāoñ jaisā 
bārhā ḳhvāb meñ pā kar mujhe pyāsā 'mohsin' 
us kī zulfoñ ne kiyā raqs ghaTāoñ jaisā"
619,"ab ye sochūñ to bhañvar zehn meñ paḌ jaate haiñ 
kaise chehre haiñ jo milte hī bichhaḌ jaate haiñ 
kyuuñ tire dard ko deñ tohmat-e-vīrānī-e-dil 
zalzaloñ meñ to bhare shahr ujaḌ jaate haiñ 
mausam-e-zard meñ ik dil ko bachā.ūñ kaise 
aisī rut meñ to ghane peḌ bhī jhaḌ jaate haiñ 
ab koī kyā mire qadmoñ ke nishāñ DhūñDegā 
tez āñdhī meñ to ḳheme bhī ukhaḌ jaate haiñ 
shaġhl-e-arbāb-e-hunar pūchhte kyā ho ki ye log 
pattharoñ meñ bhī kabhī aa.ine jaḌ jaatī haiñ 
soch kā aa.ina dhundlā ho to phir vaqt ke saath 
chāñd chehroñ ke ḳhad-o-ḳhāl bigaḌ jaate haiñ 
shiddat-e-ġham meñ bhī zinda huuñ to hairat kaisī 
kuchh diye tund havāoñ se bhī laḌ jaate haiñ 
vo bhī kyā log haiñ 'mohsin' jo vafā kī ḳhātir 
ḳhud-tarāshīda usūloñ pe bhī aḌ jaate haiñ"
620,"agarche maiñ ik chaTān sā aadmī rahā huuñ 
magar tire ba.ad hausla hai ki jī rahā huuñ 
vo reza reza mire badan meñ utar rahā hai 
maiñ qatra qatra usī kī āñkhoñ ko pī rahā huuñ 
tirī hathelī pe kis ne likkhā hai qatl merā 
mujhe to lagtā hai maiñ tirā dost bhī rahā huuñ 
khulī haiñ āñkheñ magar badan hai tamām patthar 
koī batā.e maiñ mar chukā huuñ ki jī rahā huuñ 
kahāñ milegī misāl merī sitamgarī kī 
ki maiñ gulāboñ ke zaḳhm kāñToñ se sī rahā huuñ 
na pūchh mujh se ki shahr vāloñ kā haal kyā thā 
ki maiñ to ḳhud apne ghar meñ bhī do ghaḌī rahā huuñ 
milā to biite dinoñ kā sach us kī aañkh meñ thā 
vo āshnā jis se muddatoñ ajnabī rahā huuñ 
bhulā de mujh ko ki bevafā.ī bajā hai lekin 
gañvā na mujh ko ki maiñ tirī zindagī rahā huuñ 
vo ajnabī ban ke ab mile bhī to kyā hai 'mohsin' 
ye naaz kam hai ki maiñ bhī us kā kabhī rahā huuñ"
621,"ajiib ḳhauf musallat thā kal havelī par 
lahu charāġh jalātī rahī hathelī par 
sunegā kaun magar ehtijāj ḳhushbū kā 
ki saañp zahar chhiḌaktā rahā chamelī par 
shab-e-firāq mirī aañkh ko thakan se bachā 
ki niiñd vaar na kar de tirī sahelī par 
vo bevafā thā to phir itnā mehrbāñ kyuuñ thā 
bichhaḌ ke us se maiñ sochūñ usī pahelī par 
jalā na ghar kā añdherā charāġh se 'mohsin' 
sitam na kar mirī jaañ apne yaar belī par"
622,"ashk apnā ki tumhārā nahīñ dekhā jaatā 
abr kī zad meñ sitārā nahīñ dekhā jaatā 
apnī shah-e-rag kā lahū tan meñ ravāñ hai jab tak 
zer-e-ḳhanjar koī pyārā nahīñ dekhā jaatā 
mauj-dar-mauj ulajhne kī havas be-ma.anī 
Dūbtā ho to sahārā nahīñ dekhā jaatā 
tere chehre kī kashish thī ki palaT kar dekhā 
varna sūraj to dobāra nahīñ dekhā jaatā 
aag kī zid pe na jā phir se bhaḌak saktī hai 
raakh kī tah meñ sharāra nahīñ dekhā jaatā 
zaḳhm āñkhoñ ke bhī sahte the kabhī dil vaale 
ab to abrū kā ishārā nahīñ dekhā jaatā 
kyā qayāmat hai ki dil jis kā nagar hai 'mohsin' 
dil pe us kā bhī ijāra nahīñ dekhā jaatā"
623,"azāb-e-dīd meñ āñkheñ lahū lahū kar ke 
maiñ sharmsār huā terī justujū kar ke 
khañDar kī tah se burīda-badan saroñ ke sivā 
milā na kuchh bhī ḳhazānoñ kī aarzū kar ke 
sunā hai shahar meñ zaḳhmī diloñ kā mela hai 
chaleñge ham bhī magar pairahan rafū kar ke 
masāfat-e-shab-e-hijrāñ ke ba.ad bhed khulā 
havā dukhī hai charāġhoñ kī aabrū kar ke 
zamīñ kī pyaas usī ke lahū ko chaaT ga.ī 
vo ḳhush huā thā samundar ko aabjū kar ke 
ye kis ne ham se lahū kā ḳhirāj phir māñgā 
abhī to so.e the maqtal ko surḳh-rū kar ke 
julūs-e-ahl-e-vafā kis ke dar pe pahuñchā hai 
nishān-e-tauq-e-vafā zīnat-e-gulū kar ke 
ujaaḌ rut ko gulābī banā.e rakhtī hai 
hamārī aañkh tirī diid se vuzū kar ke 
koī to habs-e-havā se ye pūchhtā 'mohsin' 
milā hai kyā use kaliyoñ ko be-numū kar ke"
624,"ba-nām-e-tāqat koī ishāra nahīñ chalegā 
udaas nasloñ pe ab ijāra nahīñ chalegā 
ham apnī dhartī se apnī har samt ḳhud talāsheñ 
hamārī ḳhātir koī sitāra nahīñ chalegā 
hayāt ab shām-e-ġham kī tashbīh ḳhud banegī 
tumhārī zulfoñ kā isti.āra nahīñ chalegā 
chalo saroñ kā ḳhirāj nok-e-sināñ ko baḳhsheñ 
ki jaañ bachāne kā istiḳhāra nahīñ chalegā 
hamāre jazbe baġhāvatoñ ko tarāshte haiñ 
hamāre jazboñ pe bas tumhārā nahīñ chalegā 
azal se qaa.em haiñ donoñ apnī zidoñ pe 'mohsin' 
chalegā paanī magar kināra nahīñ chalegā"
625,"bhaḌkā.eñ mirī pyaas ko aksar tirī āñkheñ 
sahrā mirā chehrā hai samundar tirī āñkheñ 
phir kaun bhalā dād-e-tabassum unheñ degā 
ro.eñgī bahut mujh se bichhaḌ kar tirī āñkheñ 
ḳhālī jo huī shām-e-ġharībāñ kī hathelī 
kyā kyā na luTātī rahīñ gauhar terī āñkheñ 
bojhal nazar aatī haiñ ba-zāhir mujhe lekin 
khultī haiñ bahut dil meñ utar kar tirī āñkheñ 
ab tak mirī yādoñ se miTā.e nahīñ miTtā 
bhīgī huī ik shaam kā manzar tirī āñkheñ 
mumkin ho to ik taaza ġhazal aur bhī kah luuñ 
phir oḌh na leñ ḳhvāb kī chādar tirī āñkheñ 
maiñ sañg-sifat ek hī raste meñ khaḌā huuñ 
shāyad mujhe dekheñgī palaT kar tirī āñkheñ 
yuuñ dekhte rahnā use achchhā nahīñ 'mohsin' 
vo kāñch kā paikar hai to patthar tirī āñkheñ"
626,"bichhaḌ ke mujh se ye mashġhala iḳhtiyār karnā 
havā se Darnā bujhe charāġhoñ se pyaar karnā 
khulī zamīnoñ meñ jab bhī sarsoñ ke phuul mahkeñ 
tum aisī rut meñ sadā mirā intizār karnā 
jo log chāheñ to phir tumheñ yaad bhī na aa.eñ 
kabhī kabhī tum mujhe bhī un meñ shumār karnā 
kisī ko ilzām-e-bevafā.ī kabhī na denā 
mirī tarah apne aap ko sogvār karnā 
tamām va.ade kahāñ talak yaad rakh sakoge 
jo bhuul jaa.eñ vo ahd bhī ustuvār karnā 
ye kis kī āñkhoñ ne bādaloñ ko sikhā diyā hai 
ki sīna-e-sañg se ravāñ ābshār karnā 
maiñ zindagī se na khul sakā is liye bhī 'mohsin' 
ki bahte paanī pe kab talak e'tibār karnā"
627,"ek pal meñ zindagī bhar kī udāsī de gayā 
vo judā hote hue kuchh phuul baasī de gayā 
noch kar shāḳhoñ ke tan se ḳhushk pattoñ kā libās 
zard mausam bāñjh-rut ko be-libāsī de gayā 
sub.h ke taare mirī pahlī duā tere liye 
tū dil-e-be-sabr ko taskīñ zarā sī de gayā 
log malboñ meñ dabe saa.e bhī dafnāne lage 
zalzala ahl-e-zamīñ ko bad-havāsī de gayā 
tund jhoñke kī ragoñ meñ ghol kar apnā dhuāñ 
ik diyā andhī havā ko ḳhud-shanāsī de gayā 
le gayā 'mohsin' vo mujh se abr bantā āsmāñ 
us ke badle meñ zamīñ sadiyoñ kī pyāsī de gayā"
628,"fazā kā habs shagūfoñ ko baas kyā degā 
badan-darīda kisī ko libās kyā degā 
ye dil ki qahat-e-anā se ġharīb Thahrā hai 
mirī zabāñ ko zar-e-iltimās kyā degā 
jo de sakā na pahāḌoñ ko barf kī chādar 
vo merī bāñjh zamīñ ko kapās kyā degā 
ye shahr yuuñ bhī to dahshat bharā nagar hai yahāñ 
diloñ kā shor havā ko hirās kyā degā 
vo zaḳhm de ke mujhe hausla bhī detā hai 
ab is se baḌh ke tabī.at-shanās kyā degā 
jo apnī zaat se bāhar na aa sakā ab tak 
vo pattharoñ ko matā-e-havās kyā degā 
vo mere ashk bujhā.egā kis tarah 'mohsin' 
samundaroñ ko vo sahrā kī pyaas kyā degā"
629,"ġhazloñ kī dhanak oḌh mire sho.ala-badan tū 
hai merā suḳhan tū mirā mauzū-e-suḳhan tū 
kaliyoñ kī tarah phuuT sar-e-shāḳh-e-tamannā 
ḳhushbū kī tarah phail chaman-tā-ba-chaman tū 
nāzil ho kabhī zehn pe āyāt kī sūrat 
āyāt meñ Dhal jā kabhī jibrīl dahan tū 
ab kyuuñ na sajā.ūñ maiñ tujhe diida o dil meñ 
lagtā hai añdhere meñ savere kī kiran tū 
pahle na koī ramz-e-suḳhan thī na kināya 
ab nuqta-e-takmīl-e-hunar mehvar-e-fan tū 
ye kam to nahīñ tū mirā meyār-e-nazar hai 
ai dost mire vāste kuchh aur na ban tū 
mumkin ho to rahne de mujhe zulmat-e-jāñ meñ 
DhūñDegā kahāñ chāñdnī rātoñ kā kafan tū"
630,"ham jo pahuñche sar-e-maqtal to ye manzar dekhā 
sab se ūñchā thā jo sar nok-e-sināñ par dekhā 
ham se mat pūchh ki kab chāñd ubhartā hai yahāñ 
ham ne sūraj bhī tire shahr meñ aa kar dekhā 
aise lipTe haiñ dar-o-bām se ab ke jaise 
hādsoñ ne baḌī muddat meñ mirā ghar dekhā 
ab ye sochā hai ki auroñ kā kahā māneñge 
apnī āñkhoñ pe bharosā to bahut kar dekhā 
ek ik pal meñ utartā rahā sadiyoñ kā azaab 
hijr kī raat guzārī hai ki mahshar dekhā 
mujh se mat pūchh mirī tishna-labī ke tevar 
ret chamkī to ye samjho ki samundar dekhā 
dukh hī aisā thā ki 'mohsin' huā gum-sum varna 
ġham chhupā kar use hañste hue aksar dekhā"
631,"har ek shab yūñhī dekheñgī sū-e-dar āñkheñ 
tujhe gañvā ke na so.eñgī umr-bhar āñkheñ 
tulū-e-sub.h se pahle hī bujh na jaa.eñ kahīñ 
ye dasht-e-shab meñ sitāroñ kī ham-safar āñkheñ 
sitam ye kam to nahīñ dil giraftagī ke liye 
maiñ shahr bhar meñ akelā idhar-udhar āñkheñ 
shumār us kī saḳhāvat kā kyā kareñ ki vo shaḳhs 
charāġh bāñTtā phirtā hai chhīn kar āñkheñ 
maiñ zaḳhm zaḳhm huā jab to mujh pe bhed khulā 
ki pattharoñ ko samajhtī rahīñ guhar āñkheñ 
maiñ apne ashk sañbhālūñgā kab talak 'mohsin' 
zamāna sañg-ba-kaf hai to shīshagar āñkheñ"
632,"havā-e-hijr meñ jo kuchh thā ab ke ḳhaak huā 
ki pairahan to gayā thā badan bhī chaak huā 
ab us se tark-e-ta.alluq karūñ to mar jā.ūñ 
badan se ruuh kā is darja ishtirāk huā 
yahī ki sab kī kamāneñ hamīñ pe TuuTī haiñ 
chalo hisāb-e-saf-e-dostāñ to paak huā 
vo be-sabab yūñhī rūThā hai lamha-bhar ke liye 
ye sāneha na sahī phir bhī karb-nāk huā 
usī ke qurb ne taqsīm kar diyā āḳhir 
vo jis kā hijr mujhe vaj.h-e-inhimāk huā 
shadīd vaar na dushman diler thā 'mohsin' 
maiñ apnī be-ḳhabarī se magar halāk huā"
633,"itnī muddat ba.ad mile ho 
kin sochoñ meñ gum phirte ho 
itne ḳhā.if kyuuñ rahte ho 
har aahaT se Dar jaate ho 
tez havā ne mujh se pūchhā 
ret pe kyā likhte rahte ho 
kaash koī ham se bhī pūchhe 
raat ga.e tak kyuuñ jaage ho 
meñ dariyā se bhī Dartā huuñ 
tum dariyā se bhī gahre ho 
kaun sī baat hai tum meñ aisī 
itne achchhe kyuuñ lagte ho 
pīchhe muḌ kar kyuuñ dekhā thā 
patthar ban kar kyā takte ho 
jaao jiit kā jashn manāo 
meñ jhūTā huuñ tum sachche ho 
apne shahar ke sab logoñ se 
merī ḳhātir kyuuñ uljhe ho 
kahne ko rahte ho dil meñ 
phir bhī kitne duur khaḌe ho 
raat hameñ kuchh yaad nahīñ thā 
raat bahut hī yaad aa.e ho 
ham se na pūchho hijr ke qisse 
apnī kaho ab tum kaise ho 
'mohsin' tum badnām bahut ho 
jaise ho phir bhī achchhe ho"
634,"jab hijr ke shahr meñ dhuup utrī maiñ jaag paḌā to ḳhvāb huā 
mirī soch ḳhizāñ kī shāḳh banī tirā chehra aur gulāb huā 
barfīlī rut kī tez havā kyuuñ jhiil meñ kañkar pheñk ga.ī 
ik aañkh kī niiñd harām huī ik chāñd kā aks ḳharāb huā 
tire hijr meñ zehn pighaltā thā tire qurb meñ āñkheñ jaltī haiñ 
tujhe khonā ek qayāmat thā tirā milnā aur azaab huā 
bhare shahr meñ ek hī chehra thā jise aaj bhī galiyāñ DhūñDtī haiñ 
kisī sub.h usī kī dhuup khilī kisī raat vahī mahtāb huā 
baḌī umr ke ba.ad in āñkhoñ meñ koī abr utrā tirī yādoñ kā 
mire dil kī zamīñ ābād huī mire ġham kā nagar shādāb huā 
kabhī vasl meñ 'mohsin' dil TuuTā kabhī hijr kī rut ne laaj rakhī 
kisī jism meñ āñkheñ kho baiThe koī chehra khulī kitāb huā"
635,"jab se us ne shahr ko chhoḌā har rasta sunsān huā 
apnā kyā hai saare shahr kā ik jaisā nuqsān huā 
ye dil ye aaseb kī nagrī maskan sochūñ vahmoñ kā 
soch rahā huuñ is nagrī meñ tū kab se mehmān huā 
sahrā kī muñh-zor havā.eñ auroñ se mansūb huiiñ 
muft meñ ham āvāra Thahre muft meñ ghar vīrān huā 
mere haal pe hairat kaisī dard ke tanhā mausam meñ 
patthar bhī ro paḌte haiñ insān to phir insān huā 
itnī der meñ ujḌe dil par kitne mahshar biit ga.e 
jitnī der meñ tujh ko pā kar khone kā imkān huā 
kal tak jis ke gird thā raqsāñ ik amboh sitāroñ kā 
aaj usī ko tanhā pā kar maiñ to bahut hairān huā 
us ke zaḳhm chhupā kar rakhiye ḳhud us shaḳhs kī nazroñ se 
us se kaisā shikva kiije vo to abhī nādān huā 
jin ashkoñ kī phīkī lau ko ham be-kār samajhte the 
un ashkoñ se kitnā raushan ik tārīk makān huā 
yuuñ bhī kam-āmez thā 'mohsin' vo is shahr ke logoñ meñ 
lekin mere sāmne aa kar aur bhī kuchh anjān huā"
636,"jugnū guhar charāġh ujāle to de gayā 
vo ḳhud ko DhūñDne ke havāle to de gayā 
ab is se baḌh ke kyā ho virāsat faqīr kī 
bachchoñ ko apnī bhiik ke pyāle to de gayā 
ab merī soch saa.e kī sūrat hai us ke gird 
maiñ bujh ke apne chāñd ko haale to de gayā 
shāyad ki fasl-e-sañg-zanī kuchh qarīb hai 
vo khelne ko barf ke gaale to de gayā 
ahl-e-talab pe us ke liye farz hai duā 
ḳhairāt meñ vo chand nivāle to de gayā 
'mohsin' use qabā kī zarūrat na thī magar 
duniyā ko roz-o-shab ke doshāle to de gayā"
637,"kaThin tanhā.iyoñ se kaun khelā maiñ akelā 
bharā ab bhī mire gaañv kā mela maiñ akelā 
bichhaḌ kar tujh se maiñ shab bhar na soyā kaun royā 
ba-juz mere ye dukh bhī kis ne jhelā maiñ akelā 
ye be-āvāz banjar ban ke baasī ye udāsī 
ye dahshat kā safar jañgal ye bela maiñ akelā 
maiñ dekhūñ kab talak manzar suhāne sab purāne 
vahī duniyā vahī dil kā jhamelā maiñ akelā 
vo jis ke ḳhauf se sahrā sidhāre log saare 
guzarne ko hai tūfāñ kā vo relā maiñ akelā"
638,"ḳhud apne dil meñ ḳharāsheñ utārnā hoñgī 
abhī to jaag ke rāteñ guzārnā hoñgī 
tire liye mujhe hañs hañs ke bolnā hogā 
mire liye tujhe zulfeñ sañvārnā hoñgī 
tirī sadā se tujhī ko tarāshnā hogā 
havā kī chaap se shakleñ ubhārnā hoñgī 
abhī to terī tabī.at ko jītne ke liye 
dil o nigāh kī sharteñ bhī hārnā hoñgī 
tire visāl kī ḳhvāhish ke tez rañgoñ se 
tire firāq kī sub.heñ nikhārnā hoñgī 
ye shā.irī ye kitābeñ ye āyateñ dil kī 
nishāniyāñ ye sabhī tujh pe vārnā hoñgī"
639,"ḳhumār-e-mausam-e-ḳhushbū had-e-chaman meñ khulā 
mirī ġhazal kā ḳhazāna tire badan meñ khulā 
tum us kā husn kabhī us kī bazm meñ dekho 
ki māhtāb sadā shab ke pairahan meñ khulā 
ajab nasha thā magar us kī baḳhshish-e-lab meñ 
ki yuuñ to ham se bhī kyā kyā na vo suḳhan meñ khulā 
na pūchh pahlī mulāqāt meñ mizāj us kā 
vo rañg rañg meñ simTā kiran kiran meñ khulā 
badan kī chaap nigah kī zabāñ bhī hotī hai 
ye bhed ham pe magar us kī anjuman meñ khulā 
ki jaise abr havā kī girah se khul jaa.e 
safar kī shaam mirā mehrbāñ thakan meñ khulā 
kahūñ maiñ kis se nishānī thī kis masīhā kī 
vo ek zaḳhm ki 'mohsin' mire kafan meñ khulā"
640,"kis ne sañg-e-ḳhāmoshī pheñkā bhare-bāzār par 
ik sukūt-e-marg taarī hai dar-o-dīvār par 
tū ne apnī zulf ke saa.e meñ afsāne kahe 
mujh ko zanjīreñ milī haiñ jur.at-e-iz.hār par 
shāḳh-e-uriyāñ par khilā ik phuul is andāz se 
jis tarah taaza lahū chamke na.ī talvār par 
sañg-dil ahbāb ke dāman meñ rusvā.ī ke phuul 
maiñ ne dekhā hai nayā manzar farāz-e-dār par 
ab koī tohmat bhī vaj.h-e-karb-e-rusvā.ī nahīñ 
zindagī ik umr se chup hai tire isrār par 
maiñ sar-e-maqtal hadīs-e-zindagī kahtā rahā 
uñgliyāñ uThtī rahīñ 'mohsin' mire kirdār par"
641,"laboñ pe harf-e-rajaz hai zirah utaar ke bhī 
maiñ jashn-e-fat.h manātā huuñ jañg haar ke bhī 
use lubhā na sakā mere ba.ad kā mausam 
bahut udaas lagā ḳhāl-o-ḳhad sañvār ke bhī 
ab ek pal kā taġhāful bhī sah nahīñ sakte 
ham ahl-e-dil kabhī aadī the intizār ke bhī 
vo lamha bhar kī kahānī ki umr bhar meñ kahī 
abhī to ḳhud se taqāze the iḳhtisār ke bhī 
zamīn oḌh lī ham ne pahuñch ke manzil par 
ki ham pe qarz the kuchh gard-e-rahguzār ke bhī 
mujhe na sun mire be-shakl ab dikhā.ī to de 
maiñ thak gayā huuñ fazā meñ tujhe pukār ke bhī 
mirī duā ko palaTnā thā phir udhar 'mohsin' 
bahut ujaaḌ the manzar ufuq se paar ke bhī"
642,"ma.arka ab ke huā bhī to phir aisā hogā 
tere dariyā pe mirī pyaas kā pahra hogā 
us kī āñkheñ tire chehre pe bahut boltī haiñ 
us ne palkoñ se tirā jism tarāshā hogā 
kitne jugnū isī ḳhvāhish meñ mire saath chale 
koī rasta tire ghar ko bhī to jaatā hogā 
maiñ bhī apne ko bhulā.e hue phirtā huuñ bahut 
aa.ina us ne bhī kuchh roz na dekhā hogā 
raat jal-thal mirī āñkhoñ meñ utar aayā thā 
sūrat-e-abr koī TuuT ke barsā hogā 
ye masīhā.ī use bhuul ga.ī hai 'mohsin' 
yā phir aisā hai mirā zaḳhm hī gahrā hogā"
643,"maiñ chup rahā ki zahr yahī mujh ko raas thā 
vo sañg-e-lafz pheñk ke kitnā udaas thā 
aksar mirī qabā pe hañsī aa ga.ī jise 
kal mil gayā to vo bhī darīda-libās thā 
maiñ DhūñDhtā thā duur ḳhalāoñ meñ ek jism 
chehroñ kā ik hujūm mire ās-pās thā 
tum ḳhush the pattharoñ ko ḳhudā jaan ke magar 
mujh ko yaqīn hai vo tumhārā qayās thā 
baḳhshā hai jis ne ruuh ko zaḳhmoñ kā pairahan 
'mohsin' vo shaḳhs kitnā tabī.at-shanās thā"
644,"maiñ dil pe jabr karūñgā tujhe bhulā dūñgā 
marūñgā ḳhud bhī tujhe bhī kaḌī sazā dūñgā 
ye tīrgī mire ghar kā hī kyuuñ muqaddar ho 
maiñ tere shahar ke saare diye bujhā dūñgā 
havā kā haath baTā.ūñgā har tabāhī meñ 
hare shajar se parinde maiñ ḳhud uḌā dūñgā 
vafā karūñgā kisī sogvār chehre se 
purānī qabr pe katba nayā sajā dūñgā 
isī ḳhayāl meñ guzrī hai shām-e-dard akasr 
ki dard had se baḌhegā to muskurā dūñgā 
tū āsmān kī sūrat hai gar paḌegā kabhī 
zamīñ huuñ maiñ bhī magar tujh ko aasrā dūñgā 
baḌhā rahī haiñ mire dukh nishāniyāñ terī 
maiñ tere ḳhat tirī tasvīr tak jalā dūñgā 
bahut dinoñ se mirā dil udaas hai 'mohsin' 
is aa.ine ko koī aks ab nayā dūñgā"
645,"maiñ kal tanhā thā ḳhilqat so rahī thī 
mujhe ḳhud se bhī vahshat ho rahī thī 
use jakḌā huā thā zindagī ne 
sirhāne maut baiThī ro rahī thī 
khulā mujh par ki merī ḳhush-nasībī 
mire raste meñ kāñTe bo rahī thī 
mujhe bhī nā-rasā.ī kā samar de 
mujhe terī tamannā jo rahī thī 
mirā qātil mire andar chhupā thā 
magar bad-nām ḳhilqat ho rahī thī 
baġhāvat kar ke ḳhud apne lahū se 
ġhulāmī daaġh apne dho rahī thī 
laboñ par thā sukūt-e-marg lekin 
mire dil meñ qayāmat so rahī thī 
ba-juz mauj-e-fanā duniyā meñ 'mohsin' 
hamārī justujū kis ko rahī thī"
646,"nayā hai shahr na.e aasre talāsh karūñ 
tū kho gayā hai kahāñ ab tujhe talāsh karūñ 
jo dasht meñ bhī jalāte the fasl-e-gul ke charāġh 
maiñ shahr meñ bhī vahī aable talāsh karūñ 
tū aks hai to kabhī merī chashm-e-tar meñ utar 
tire liye maiñ kahāñ aa.ine talāsh karūñ 
tujhe havās kī āvārgī kā ilm kahāñ 
kabhī maiñ tujh ko tire sāmne talāsh karūñ 
ġhazal kahūñ kabhī saada se ḳhat likhūñ us ko 
udaas dil ke liye mashġhale talāsh karūñ 
mire vajūd se shāyad mile surāġh tirā 
kabhī maiñ ḳhud ko tire vāste talāsh karūñ 
maiñ chup rahūñ kabhī be-vaj.h hañs paḌūñ 'mohsin' 
use gañvā ke ajab hausle talāsh karūñ"
647,"phir vahī maiñ huuñ vahī shahr-badar sannāTā 
mujh ko Das le na kahīñ ḳhāk-basar sannāTā 
dasht-e-hastī meñ shab-e-ġham kī sahar karne ko 
hijr vāloñ ne liyā raḳht-e-safar sannāTā 
kis se pūchhūñ ki kahāñ hai mirā rone vaalā 
is taraf maiñ huuñ mire ghar se udhar sannāTā 
tū sadāoñ ke bhañvar meñ mujhe āvāz to de 
tujh ko degā mire hone kī ḳhabar sannāTā 
us ko hañgāma-e-manzil kī ḳhabar kyā doge 
jis ne paayā ho sar-e-rāhguzar sannāTā 
hāsil-e-kunj-e-qafas vahm-ba-kaf tanhā.ī 
raunaq-e-shām-e-safar tā-ba-sahar sannāTā 
qsimat-e-shā.ir-e-sīmāb-sifat dasht kī maut 
qīmat-e-reza-e-almās-e-hunar sannāTā 
jān-e-'mohsin' mirī taqdīr meñ kab likkhā hai 
Dūbtā chāñd tirā qurb-e-gajar sannāTā"
648,"qatl chhupte the kabhī sañg kī dīvār ke beach 
ab to khulne lage maqtal bhare bāzār ke beach 
apnī poshāk ke chhin jaane pe afsos na kar 
sar salāmat nahīñ rahte yahāñ dastār ke beach 
surḳhiyāñ amn kī talqīn meñ masrūf rahīñ 
harf bārūd ugalte rahe aḳhbār ke beach 
kaash is ḳhvāb kī ta.abīr kī mohlat na mile 
sho.ale ugte nazar aa.e mujhe gulzār ke beach 
Dhalte sūraj kī tamāzat ne bikhar kar dekhā 
sar-kashīda mirā saayā saf-e-ashjār ke beach 
rizq malbūs makāñ saañs maraz qarz davā 
munqasim ho gayā insāñ inhī afkār ke beach 
dekhe jaate na the aañsū mire jis se 'mohsin' 
aaj hañste hue dekhā use aġhyār ke beach"
649,"sāñsoñ ke is hunar ko na āsāñ ḳhayāl kar 
zinda huuñ sā.atoñ ko maiñ sadiyoñ meñ Dhaal kar 
maalī ne aaj kitnī duā.eñ vasūl kiiñ 
kuchh phuul ik faqīr kī jholī meñ Daal kar 
kul yaum-e-hijr zard zamānoñ kā yaum hai 
shab bhar na jaag muft meñ āñkheñ na laal kar 
ai gard-bād lauT ke aanā hai phir mujhe 
rakhnā mire safar kī aziyyat sambhāl kar 
mehrāb meñ diye kī tarah zindagī guzār 
muñh-zor āñdhiyoñ meñ na ḳhud ko niDhāl kar 
shāyad kisī ne buḳhl-e-zamīñ par kiyā hai tanz 
gahre samundaroñ se jazīre nikāl kar 
ye naqd-e-jāñ ki is kā luTānā to sahl hai 
gar ban paḌe to is se bhī mushkil savāl kar 
'mohsin' barahna-sar chalī aa.ī hai shām-e-ġham 
ġhurbat na dekh is pe sitāroñ kī shaal kar"
650,"saare lahje tire be-zamāñ ek maiñ 
is bhare shahr meñ rā.egāñ ek maiñ 
vasl ke shahr kī raushnī ek tū 
hijr ke dasht meñ kārvāñ ek maiñ 
bijliyoñ se bharī bārisheñ zor par 
apnī bastī meñ kachchā makāñ ek maiñ 
hasratoñ se aTe āsmāñ ke tale 
jaltī-bujhtī huī kahkashāñ ek maiñ 
mujh ko fāriġh dinoñ kī amānat samajh 
bhūlī-bisrī huī dāstāñ ek maiñ 
raunaqeñ shor mele jhamele tire 
apnī tanhā.ī kā rāz-dāñ ek maiñ 
ek maiñ apnī hī zindagī kā bharam 
apnī hī maut par nauha-ḳhvāñ ek maiñ 
us taraf sañg-bārī har ik baam se 
is taraf ā.inoñ kī dukāñ ek maiñ 
vo nahīñ hai to 'mohsin' ye mat sochnā 
ab bhaTaktā phiruñgā kahāñ ek maiñ"
651,"tire badan se jo chhū kar idhar bhī aatā hai 
misāl-e-rañg vo jhoñkā nazar bhī aatā hai 
tamām shab jahāñ jaltā hai ik udaas diyā 
havā kī raah meñ ik aisā ghar bhī aatā hai 
vo mujh ko TuuT ke chāhegā chhoḌ jā.egā 
mujhe ḳhabar thī use ye hunar bhī aatā hai 
ujaaḌ ban meñ utartā hai ek jugnū bhī 
havā ke saath koī ham-safar bhī aatā hai 
vafā kī kaun sī manzil pe us ne chhoḌā thā 
ki vo to yaad hameñ bhuul kar bhī aatā hai 
jahāñ lahū ke samundar kī had Thahartī hai 
vahīñ jazīra-e-lāl-o-guhar bhī aatā hai 
chale jo zikr farishtoñ kī pārsā.ī kā 
to zer-e-bahs maqām-e-bashar bhī aatā hai 
abhī sināñ ko sambhāle raheñ adū mere 
ki un safoñ meñ kahīñ merā sar bhī aatā hai 
kabhī kabhī mujhe milne bulandiyoñ se koī 
shuā-e-sub.h kī sūrat utar bhī aatā hai 
isī liye maiñ kisī shab na so sakā 'mohsin' 
vo māhtāb kabhī baam par bhī aatā hai"
652,"ujaḌ ujaḌ ke sañvartī hai tere hijr kī shaam 
na pūchh kaise guzartī hai tere hijr kī shaam 
ye barg barg udāsī bikhar rahī hai mirī 
ki shāḳh shāḳh utartī hai tere hijr kī shaam 
ujaaḌ ghar meñ koī chāñd kab utartā hai 
savāl mujh se ye kartī hai tere hijr kī shaam 
mire safar meñ ik aisā bhī moḌ aatā hai 
jab apne aap se Dartī hai tere hijr kī shaam 
bahut aziiz haiñ dil ko ye zaḳhm zaḳhm ruteñ 
inhī rutoñ meñ nikhartī hai tere hijr kī shaam 
ye merā dil ye sarāsar nigār-ḳhāna-e-ġham 
sadā isī meñ utartī hai tere hijr kī shaam 
jahāñ jahāñ bhī mileñ terī qurbatoñ ke nishāñ 
vahāñ vahāñ se ubhartī hai tere hijr kī shaam 
ye hādisa tujhe shāyad udaas kar degā 
ki mere saath hī martī hai tere hijr kī shaam"
653,"ujḌe hue logoñ se gurezāñ na huā kar 
hālāt kī qabroñ ke ye katbe bhī paḌhā kar 
kyā jāniye kyuuñ tez havā soch meñ gum hai 
ḳhvābīda parindoñ ko daraḳhtoñ se uḌā kar 
us shaḳhs ke tum se bhī marāsim haiñ to hoñge 
vo jhuuT na bolegā mire sāmne aa kar 
har vaqt kā hañsnā tujhe barbād na kar de 
tanhā.ī ke lamhoñ meñ kabhī ro bhī liyā kar 
vo aaj bhī sadiyoñ kī masāfat pe khaḌā hai 
DhūñDā thā jise vaqt kī dīvār girā kar 
ai dil tujhe dushman kī bhī pahchān kahāñ hai 
tū halqa-e-yārāñ meñ bhī mohtāt rahā kar 
is shab ke muqaddar meñ sahar hī nahīñ 'mohsin' 
dekhā hai ka.ī baar charāġhoñ ko bujhā kar"
654,"vo dilāvar jo siyah shab ke shikārī nikle 
vo bhī chaḌhte hue sūraj ke pujārī nikle 
sab ke hoñToñ pe mire ba.ad haiñ bāteñ merī 
mere dushman mire lafzoñ ke bhikārī nikle 
ik janāza uThā maqtal meñ ajab shaan ke saath 
jaise saj kar kisī fāteh kī savārī nikle 
ham ko har daur kī gardish ne salāmī dī hai 
ham vo patthar haiñ jo har daur meñ bhārī nikle 
aks koī ho ḳhad-o-ḳhāl tumhāre dekhūñ 
bazm koī ho magar baat tumhārī nikle 
apne dushman se maiñ be-vaj.h ḳhafā thā 'mohsin' 
mere qātil to mire apne havārī nikle"
655,"ye dil ye pāgal dil mirā kyuuñ bujh gayā āvārgī 
is dasht meñ ik shahr thā vo kyā huā āvārgī 
kal shab mujhe be-shakl kī āvāz ne chauñkā diyā 
maiñ ne kahā tū kaun hai us ne kahā āvārgī 
logo bhalā is shahr meñ kaise jiyeñge ham jahāñ 
ho jurm tanhā sochnā lekin sazā āvārgī 
ye dard kī tanhā.iyāñ ye dasht kā vīrāñ safar 
ham log to uktā ga.e apnī sunā āvārgī 
ik ajnabī jhoñke ne jab pūchhā mire ġham kā sabab 
sahrā kī bhīgī ret par maiñ ne likhā āvārgī 
us samt vahshī ḳhvāhishoñ kī zad meñ paimān-e-vafā 
us samt lahroñ kī dhamak kachchā ghaḌā āvārgī 
kal raat tanhā chāñd ko dekhā thā maiñ ne ḳhvāb meñ 
'mohsin' mujhe raas aa.egī shāyad sadā āvārgī"
656,"ye kah ga.e haiñ musāfir luTe gharoñ vaale 
Dareñ havā se parinde khule paroñ vaale 
ye mere dil kī havas dasht-e-be-karāñ jaisī 
vo terī aañkh ke tevar samundaroñ vaale 
havā ke haath meñ kaase haiñ zard pattoñ ke 
kahāñ ga.e vo saḳhī sabz chādaroñ vaale 
kahāñ mileñge vo agle dinoñ ke shahzāde 
pahan ke tan pe libāde gadāgaroñ vaale 
pahāḌiyoñ meñ ghire ye bujhe bujhe raste 
kabhī idhar se guzarte the lashkaroñ vaale 
unhī pe ho kabhī nāzil azaab aag ajal 
vahī nagar kabhī Thahreñ payambaroñ vaale 
tire supurd karūñ ā.īne muqaddar ke 
idhar to aa mire ḳhush-rañg pattharoñ vaale 
kisī ko dekh ke chup chup se kyuuñ hue 'mohsin' 
kahāñ ga.e vo irāde suḳhan-varoñ vaale"
657,"zabāñ rakhtā huuñ lekin chup khaḌā huuñ 
maiñ āvāzoñ ke ban meñ ghir gayā huuñ 
mire ghar kā darīcha pūchhtā hai 
maiñ saarā din kahāñ phirtā rahā huuñ 
mujhe mere sivā sab log samjheñ 
maiñ apne aap se kam boltā huuñ 
sitāroñ se hasad kī intihā hai 
maiñ qabroñ par charāġhāñ kar rahā huuñ 
sambhal kar ab havāoñ se ulajhnā 
maiñ tujh se pesh-tar bujhne lagā huuñ 
mirī qurbat se kyuuñ ḳhā.if hai duniyā 
samundar huuñ maiñ ḳhud meñ gūñjtā huuñ 
mujhe kab tak sameTegā vo 'mohsin' 
maiñ andar se bahut TuuTā huā huuñ"
658,"zaḳhm ke phuul se taskīn talab kartī hai 
ba.az auqāt mirī ruuh ġhazab kartī hai 
jo tirī zulf se utre hoñ mire āñgan meñ 
chāñdnī aise añdheroñ kā adab kartī hai 
apne insāf kī zanjīr na dekho ki yahāñ 
muflisī zehn kī fariyād bhī kab kartī hai 
sehn-e-gulshan meñ havāoñ kī sadā ġhaur se sun 
har kalī mātam-e-sad-jashn-e-tarab kartī hai 
sirf din Dhalne pe mauqūf nahīñ hai 'mohsin' 
zindagī zulf ke saa.e meñ bhī shab kartī hai"
659,"zikr-e-shab-e-firāq se vahshat use bhī thī 
merī tarah kisī se mohabbat use bhī thī 
mujh ko bhī shauq thā na.e chehroñ kī diid kā 
rasta badal ke chalne kī aadat use bhī thī 
is raat der tak vo rahā mahv-e-guftugū 
masrūf maiñ bhī kam thā farāġhat use bhī thī 
mujh se bichhaḌ ke shahr meñ ghul-mil gayā vo shaḳhs 
hālāñki shahr-bhar se adāvat use bhī thī 
vo mujh se baḌh ke zabt kā aadī thā jī gayā 
varna har ek saañs qayāmat use bhī thī 
suntā thā vo bhī sab se purānī kahāniyāñ 
shāyad rafāqatoñ kī zarūrat use bhī thī 
tanhā huā safar meñ to mujh pe khulā ye bhed 
saa.e se pyaar dhuup se nafrat use bhī thī 
'mohsin' maiñ us se kah na sakā yuuñ bhī haal dil 
darpesh ek taaza musībat use bhī thī"
660,"ibtidā se ham za.iif o nā-tavāñ paidā hue 
uḌ gayā jab rañg ruḳh se ustuḳhvāñ paidā hue 
ḳhāksārī ne dikhā.īñ rif.atoñ par rif.ateñ 
is zamīñ se vaah kyā kyā āsmāñ paidā hue 
ilm ḳhāliq kā ḳhazāna hai miyān-e-kāf-o-nūn 
ek kun kahne se ye kaun-o-makāñ paidā hue 
zabt dekho sab kī sun lī aur kuchh apnī kahī 
is zabāñ-dānī par aise be-zabāñ paidā hue 
shor-baḳhtī aa.ī hisse meñ unhīñ ke vā nasīb 
talḳh-kāmī ke liye shīrīñ-zabāñ paidā hue 
ehtiyāt-e-jism kyā anjām ko socho 'anīs' 
ḳhaak hone ko ye musht-e-ustuḳhvāñ paidā hue"
661,"ishāre kyā nigah-e-nāz-e-dil-rubā ke chale 
sitam ke tiir chale nīmche qazā ke chale 
gunah kā bojh jo gardan pe ham uThā ke chale 
ḳhudā ke aage ḳhajālat se sar jhukā ke chale 
talab se aar hai allāh se faqīroñ ko 
kahīñ jo ho gayā pherā sadā sunā ke chale 
pukāre kahtī thī hasrat se na.ash āshiq kī 
sanam kidhar ko hameñ ḳhaak meñ milā ke chale 
misāl-e-māhī-e-be-āb maujeñ taḌpā kiiñ 
habāb phuuT ke ro.e jo tum nahā ke chale 
maqām yuuñ huā is kār-gāh-e-duniyā meñ 
ki jaise din ko musāfir sarā meñ aa ke chale 
kisī kā dil na kiyā ham ne pā.emāl kabhī 
chale jo raah to chyūñTī ko bhī bachā ke chale 
milā jinheñ unheñ uftādgī se auj milā 
unhīñ ne khaa.ī hai Thokar jo sar uThā ke chale 
'anīs' dam kā bharosa nahīñ Thahar jaao 
charāġh le ke kahāñ sāmne havā ke chale"
662,"ḳhud naved-e-zindagī laa.ī qazā mere liye 
sham-e-kushta huuñ fanā meñ hai baqā mere liye 
zindagī meñ to na ik dam ḳhush kiyā hañs bol kar 
aaj kyuuñ rote haiñ mere āshnā mere liye 
kunj-e-uzlat meñ misāl-e-āsiyā huuñ gosha-gīr 
rizq pahuñchātā hai ghar baiThe ḳhudā mere liye 
tū sarāpā ajr ai zāhid maiñ sar-tā-pā gunāh 
bāġh-e-jannat terī ḳhātir karbalā mere liye 
naam raushan kar ke kyūñkar bujh na jaatā misl-e-sham.a 
nā-muvāfiq thī zamāne kī havā mere liye 
har nafas ā.īna-e-dil se ye aatī hai sadā 
ḳhaak tū ho jā to hāsil ho jilā mere liye 
ḳhaak se hai ḳhaak ko ulfat taḌaptā huuñ 'anīs' 
karbalā ke vāste maiñ karbalā mere liye"
663,"koī aniis koī āshnā nahīñ rakhte 
kisī kī aas baġhair az ḳhudā nahīñ rakhte 
kisī ko kyā ho diloñ kī shikastagī kī ḳhabar 
ki TūTne meñ ye shīshe sadā nahīñ rakhte 
faqīr dost jo ho ham ko sarfarāz kare 
kuchh aur farsh ba-juz boriyā nahīñ rakhte 
musāfiro shab-e-avval bahut hai tiira o taar 
charāġh-e-qabr abhī se jalā nahīñ rakhte 
vo log kaun se haiñ ai ḳhudā-e-kaun-o-makāñ 
suḳhan se kaan ko jo āshnā nahīñ rakhte 
musāfirān-e-adam kā pata mile kyūñkar 
vo yuuñ ga.e ki kahīñ naqsh-e-pā nahīñ rakhte 
tap-e-darūñ ġham-e-furqat varam-e-payāda-ravī 
maraz to itne haiñ aur kuchh davā nahīñ rakhte 
khulegā haal unheñ jab ki aañkh band huī 
jo log ulfat-e-mushkil-kushā nahīñ rakhte 
jahāñ kī lazzat o ḳhvāhish se hai bashar kā ḳhamīr 
vo kaun haiñ ki jo hirs-o-havā nahīñ rakhte 
'anīs' bech ke jaañ apnī hind se niklo 
jo tosha-e-safar-e-karbalā nahīñ rakhte"
664,"mirā rāz-e-dil āshkārā nahīñ 
vo dariyā huuñ jis kā kinārā nahīñ 
vo gul huuñ judā sab se hai jis kā rañg 
vo bū huuñ ki jo āshkārā nahīñ 
vo paanī huuñ shīrīñ nahīñ jis meñ shor 
vo ātish huuñ jis meñ sharāra nahīñ 
bahut zāl-e-duniyā ne diiñ bāziyāñ 
maiñ vo naujavāñ huuñ jo haarā nahīñ 
jahannam se ham be-qarāroñ ko kyā 
jo ātish pe Thahre vo paarā nahīñ 
faqīroñ kī majlis hai sab se judā 
amīroñ kā yaañ tak guzārā nahīñ 
sikandar kī ḳhātir bhī hai sadd-e-bāb 
jo daarā bhī ho to madārā nahīñ 
kisī ne tirī tarah se ai 'anīs' 
urūs-e-suḳhan ko sañvārā nahīñ"
665,"numūd o buud ko aaqil habāb samjhe haiñ 
vo jāgte haiñ jo duniyā ko ḳhvāb samjhe haiñ 
kabhī burā nahīñ jaanā kisī ko apne sivā 
har ek zarre ko ham āftāb samjhe haiñ 
ajab nahīñ hai jo shīshoñ meñ bhar ke le jaa.eñ 
in āñsuoñ ko farishte gulāb samjhe haiñ 
zamāna ek tarah par kabhī nahīñ rahtā 
isī ko ahl-e-jahāñ inqilāb samjhe haiñ 
unhīñ ko dār-e-baqā kī hai puḳhtagī kā ḳhayāl 
jo be-sabāti-e-dahr-e-ḳharāb samjhe haiñ 
shabāb kho ke bhī ġhaflat vahī hai pīroñ ko 
sahar kī niind ko bhī shab kā ḳhvāb samjhe haiñ 
lahad meñ aa.eñ nakīrain aa.eñ bismillāh 
har ik savāl kā ham bhī javāb samjhe haiñ 
agar ġhurūr hai aadā ko apnī kasrat par 
to is hayāt ko ham bhī habāb samjhe haiñ 
na kuchh ḳhabar hai hadīsoñ kī in safīhoñ ko 
na ye ma.āni-e-ummul-kitāb samjhe haiñ 
kabhī shaqī mutamatta na hoñge duniyā se 
jise ye aab use ham sarāb samjhe haiñ 
muzīl-e-aql hai duniyā kī daulat ai mun.im 
usī ke nashshe ko suufī sharāb samjhe haiñ 
harārateñ haiñ ma.āl-e-halāvat-e-duniyā 
vo zahr hai jise ham shahd-e-nāb samjhe haiñ 
'anīs' maḳhmal o diibā se kyā faqīroñ ko 
isī zamīn ko ham farsh-e-ḳhvāb samjhe haiñ"
666,"sadā hai fikr-e-taraqqī buland-bīnoñ ko 
ham āsmān se laa.e haiñ in zamīnoñ ko 
paḌheñ durūd na kyuuñ dekh kar hasīnoñ ko 
ḳhayāl-e-san.at-e-sāne hai pāk-bīnoñ ko 
kamāl-e-faqr bhī shāyāñ hai pāk-bīnoñ ko 
ye ḳhaak taḳht hai ham boriyā-nashīnoñ ko 
lahad meñ so.e haiñ chhoḌā hai shah-nashīnoñ ko 
qazā kahāñ se kahāñ le ga.ī makīnoñ ko 
ye jhurriyāñ nahīñ hāthoñ pe zo.af-e-pīrī ne 
chunā hai jāma-e-aslī kī āstīnoñ ko 
lagā rahā huuñ mazāmīn-e-nau ke phir ambār 
ḳhabar karo mire ḳhirman ke ḳhosha-chīnoñ ko 
bhalā taraddud-e-bejā se un meñ kyā hāsil 
uThā chuke haiñ zamīñdār jin zamīnoñ ko 
unhīñ ko aaj nahīñ baiThne kī jā miltī 
muaaf karte the jo log kal zamīnoñ ko 
ye zā.iroñ ko milīñ sarfarāziyāñ varna 
kahāñ nasīb ki chūmeñ malak jabīnoñ ko 
sajāyā ham ne mazāmīñ ke taaza phūloñ se 
basā diyā hai in ujḌī huī zamīnoñ ko 
lahad bhī dekhiye in meñ nasīb ho ki na ho 
ki ḳhaak chhān ke paayā hai jin zamīnoñ ko 
zavāl-e-tāqat o mū-e-sapīd o zof-e-basar 
inhīñ se paa.e bashar maut ke qarīnoñ ko 
nahīñ ḳhabar unheñ miTTī meñ apne milne kī 
zamīñ meñ gaaḌ ke baiThe haiñ jo dafīnoñ ko 
ḳhabar nahīñ unheñ kyā badobast-e-puḳhta kī 
jo ġhasb karne lage ġhair kī zamīnoñ ko 
jahāñ se uTh ga.e jo log phir nahīñ milte 
kahāñ se DhūñD ke ab laa.eñ ham-nashīnoñ ko 
nazar meñ phirtī hai vo tīrgī o tanhā.ī 
lahad kī ḳhaak hai surma ma.āl-baīnoñ ko 
ḳhayāl-e-ḳhātir-e-ahbāb chāhiye har dam 
'anīs' Thes na lag jaa.e ābgīnoñ ko"
667,"shahīd-e-ishq hue qais nāmvar kī tarah 
jahāñ meñ aib bhī ham ne kiye hunar kī tarah 
kuchh aaj shaam se chehra hai faq sahar kī tarah 
Dhalā hī jaatā huuñ furqat meñ dopahar kī tarah 
siyāh-baḳhtoñ ko yuuñ baaġh se nikāl ai charḳh 
ki chaar phuul to dāman meñ hoñ sipar kī tarah 
tamām ḳhalq hai ḳhvāhān-e-ābrū ai rab 
chhupā mujhe sadaf-e-qabr meñ guhar kī tarah 
tujhī ko dekhūñgā jab tak haiñ barqarār āñkheñ 
mirī nazar na phiregī tirī nazar kī tarah 
hamārī qabr pe kyā ehtiyāj-e-ambar-o-ūd 
sulag rahā hai har ik ustuḳhvāñ agar kī tarah 
nahīf-o-zār haiñ kyā zor bāġhbāñ se chale 
jahāñ biThā diyā bas rah ga.e shajar kī tarah 
tumhāre halqa-ba-goshoñ meñ ek ham bhī haiñ 
paḌā rahe ye suḳhan kaan meñ guhar kī tarah 
'anīs' yuuñ huā hāl-e-javānī-o-pīri 
baḌhe the naḳhl kī sūrat gire samar kī tarah"
668,"vajd ho bulbul-e-tasvīr ko jis kī bū se 
us se gul-rañg kā da.avā kare phir kis rū se 
sham.a ke rone pe bas saaf hañsī aatī hai 
ātish-e-dil kahīñ kam hotī hai chaar aañsū se 
ek din vo thā ki takiya thā kisī kā baazū 
ab sar uThtā hī nahīñ apne sar-e-zānu se 
naza.a meñ huuñ mirī mushkil karo āsāñ yāroñ 
kholo ta۔avīz-e-shifā jald mire baazū se 
shoḳhī-e-chashm kā tū kis kī hai dīvāna 'anīs' 
āñkheñ maltā hai jo yuuñ naqsh-e-kaf-e-āhu se"
669,"aañkh se duur na ho dil se utar jā.egā 
vaqt kā kyā hai guzartā hai guzar jā.egā 
itnā mānūs na ho ḳhalvat-e-ġham se apnī 
tū kabhī ḳhud ko bhī dekhegā to Dar jā.egā 
Dūbte Dūbte kashtī ko uchhālā de duuñ 
maiñ nahīñ koī to sāhil pe utar jā.egā 
zindagī terī atā hai to ye jaane vaalā 
terī baḳhshish tirī dahlīz pe dhar jā.egā 
zabt lāzim hai magar dukh hai qayāmat kā 'farāz' 
zālim ab ke bhī na ro.egā to mar jā.egā"
670,"āshiqī meñ 'mīr' jaise ḳhvāb mat dekhā karo 
bāvle ho jāoge mahtāb mat dekhā karo 
jasta jasta paḌh liyā karnā mazāmīn-e-vafā 
par kitāb-e-ishq kā har baab mat dekhā karo 
is tamāshe meñ ulaT jaatī haiñ aksar kashtiyāñ 
Dūbne vāloñ ko zer-e-āb mat dekhā karo 
mai-kade meñ kyā takalluf mai-kashī meñ kyā hijāb 
bazm-e-sāqī meñ adab ādāb mat dekhā karo 
ham se durveshoñ ke ghar aao to yāroñ kī tarah 
har jagah ḳhas-ḳhāna o barfāb mat dekhā karo 
māñge-tāñge kī qabā.eñ der tak rahtī nahīñ 
yaar logoñ ke laqab-alqāb mat dekhā karo 
tishnagī meñ lab bhigo lenā bhī kaafī hai 'farāz' 
jaam meñ sahbā hai yā zahrāb mat dekhā karo"
671,"ab aur kyā kisī se marāsim baḌhā.eñ ham 
ye bhī bahut hai tujh ko agar bhuul jaa.eñ ham 
sahrā-e-zindagī meñ koī dūsrā na thā 
sunte rahe haiñ aap hī apnī sadā.eñ ham 
is zindagī meñ itnī farāġhat kise nasīb 
itnā na yaad aa ki tujhe bhuul jaa.eñ ham 
tū itnī dil-zada to na thī ai shab-e-firāq 
aa tere rāste meñ sitāre luTā.eñ ham 
vo log ab kahāñ haiñ jo kahte the kal 'farāz' 
he he ḳhudā-na-karda tujhe bhī rulā.eñ ham"
672,"ab ke ham bichhḌe to shāyad kabhī ḳhvāboñ meñ mileñ 
jis tarah sūkhe hue phuul kitāboñ meñ mileñ 
DhūñDh ujḌe hue logoñ meñ vafā ke motī 
ye ḳhazāne tujhe mumkin hai ḳharāboñ meñ mileñ 
ġham-e-duniyā bhī ġham-e-yār meñ shāmil kar lo 
nashsha baḌhtā hai sharābeñ jo sharāboñ meñ mileñ 
tū ḳhudā hai na mirā ishq farishtoñ jaisā 
donoñ insāñ haiñ to kyuuñ itne hijāboñ meñ mileñ 
aaj ham daar pe khīñche ga.e jin bātoñ par 
kyā ajab kal vo zamāne ko nisāboñ meñ mileñ 
ab na vo maiñ na vo tū hai na vo maazī hai 'farāz' 
jaise do shaḳhs tamannā ke sarāboñ meñ mileñ"
673,"ab ke tajdīd-e-vafā kā nahīñ imkāñ jānāñ 
yaad kyā tujh ko dilā.eñ tirā paimāñ jānāñ 
yūñhī mausam kī adā dekh ke yaad aayā hai 
kis qadar jald badal jaate haiñ insāñ jānāñ 
zindagī terī atā thī so tire naam kī hai 
ham ne jaise bhī basar kī tirā ehsāñ jānāñ 
dil ye kahtā hai ki shāyad hai fasurda tū bhī 
dil kī kyā baat kareñ dil to hai nādāñ jānāñ 
avval avval kī mohabbat ke nashe yaad to kar 
be-piye bhī tirā chehra thā gulistāñ jānāñ 
āḳhir āḳhir to ye aalam hai ki ab hosh nahīñ 
rag-e-mīnā sulag uTThī ki rag-e-jāñ jānāñ 
muddatoñ se yahī aalam na tavaqqo na umiid 
dil pukāre hī chalā jaatā hai jānāñ jānāñ 
ham bhī kyā saada the ham ne bhī samajh rakkhā thā 
ġham-e-daurāñ se judā hai ġham-e-jānāñ jānāñ 
ab ke kuchh aisī sajī mahfil-e-yārāñ jānāñ 
sar-ba-zānū hai koī sar-ba-garebāñ jānāñ 
har koī apnī hī āvāz se kaañp uThtā hai 
har koī apne hī saa.e se hirāsāñ jānāñ 
jis ko dekho vahī zanjīr-ba-pā lagtā hai 
shahr kā shahr huā dāḳhil-e-zindāñ jānāñ 
ab tirā zikr bhī shāyad hī ġhazal meñ aa.e 
aur se aur hue dard ke unvāñ jānāñ 
ham ki rūThī huī rut ko bhī manā lete the 
ham ne dekhā hī na thā mausam-e-hijrāñ jānāñ 
hosh aayā to sabhī ḳhvāb the reza reza 
jaise uḌte hue aurāq-e-pareshāñ jānāñ"
674,"ab kyā socheñ kyā hālāt the kis kāran ye zahr piyā hai 
ham ne us ke shahr ko chhoḌā aur āñkhoñ ko muuñd liyā hai 
apnā ye sheva to nahīñ thā apne ġham auroñ ko sauñpeñ 
ḳhud to jāgte yā sote haiñ us ko kyuuñ be-ḳhvāb kiyā hai 
ḳhilqat ke āvāze bhī the band us ke darvāze bhī the 
phir bhī us kūche se guzre phir bhī us kā naam liyā hai 
hijr kī rut jāñ-levā thī par ġhalat sabhī andāze nikle 
taaza rifāqat ke mausam tak maiñ bhī jiyā huuñ vo bhī jiyā hai 
ek 'farāz' tumhīñ tanhā ho jo ab tak dukh ke rasiyā ho 
varna aksar dil vāloñ ne dard kā rasta chhoḌ diyā hai"
675,"ab shauq se ki jaañ se guzar jaanā chāhiye 
bol ai havā-e-shahr kidhar jaanā chāhiye 
kab tak isī ko āḳhirī manzil kaheñge ham 
kū-e-murād se bhī udhar jaanā chāhiye 
vo vaqt aa gayā hai ki sāhil ko chhoḌ kar 
gahre samundaroñ meñ utar jaanā chāhiye 
ab raftagāñ kī baat nahīñ kārvāñ kī hai 
jis samt bhī ho gard-e-safar jaanā chāhiye 
kuchh to subūt-e-ḳhūn-e-tamannā kahīñ mile 
hai dil tahī to aañkh ko bhar jaanā chāhiye 
yā apnī ḳhvāhishoñ ko muqaddas na jānte 
yā ḳhvāhishoñ ke saath hī mar jaanā chāhiye"
676,"abhī kuchh aur karishme ġhazal ke dekhte haiñ 
'farāz' ab zarā lahja badal ke dekhte haiñ 
judā.iyāñ to muqaddar haiñ phir bhī jān-e-safar 
kuchh aur duur zarā saath chal ke dekhte haiñ 
rah-e-vafā meñ harīf-e-ḳhirām koī to ho 
so apne aap se aage nikal ke dekhte haiñ 
tū sāmne hai to phir kyuuñ yaqīñ nahīñ aatā 
ye baar baar jo āñkhoñ ko mal ke dekhte haiñ 
ye kaun log haiñ maujūd terī mahfil meñ 
jo lālachoñ se tujhe mujh ko jal ke dekhte haiñ 
ye qurb kyā hai ki yak-jāñ hue na duur rahe 
hazār ek hī qālib meñ Dhal ke dekhte haiñ 
na tujh ko maat huī hai na mujh ko maat huī 
so ab ke donoñ hī chāleñ badal ke dekhte haiñ 
ye kaun hai sar-e-sāhil ki Dūbne vaale 
samundaroñ kī tahoñ se uchhal ke dekhte haiñ 
abhī talak to na kundan hue na raakh hue 
ham apnī aag meñ har roz jal ke dekhte haiñ 
bahut dinoñ se nahīñ hai kuchh us kī ḳhair ḳhabar 
chalo 'farāz' ko ai yaar chal ke dekhte haiñ"
677,"agarche zor havāoñ ne Daal rakkhā hai 
magar charāġh ne lau ko sambhāl rakkhā hai 
mohabbatoñ meñ to milnā hai yā ujaḌ jaanā 
mizāj-e-ishq meñ kab e'tidāl rakkhā hai 
havā meñ nashsha hī nashsha fazā meñ rañg hī rañg 
ye kis ne pairahan apnā uchhāl rakkhā hai 
bhale dinoñ kā bharosā hī kyā raheñ na raheñ 
so maiñ ne rishta-e-ġham ko bahāl rakkhā hai 
ham aise sāda-diloñ ko vo dost ho ki ḳhudā 
sabhī ne vāda-e-fardā pe Taal rakkhā hai 
hisāb-e-lutf-e-harīfāñ kiyā hai jab to khulā 
ki dostoñ ne ziyāda ḳhayāl rakkhā hai 
bharī bahār meñ ik shāḳh par khilā hai gulāb 
ki jaise tū ne hathelī pe gaal rakkhā hai 
'farāz' ishq kī duniyā to ḳhūb-sūrat thī 
ye kis ne fitna-e-hijr-o-visāl rakkhā hai"
678,"aisā hai ki sab ḳhvāb musalsal nahīñ hote 
jo aaj to hote haiñ magar kal nahīñ hote 
andar kī fazāoñ ke karishme bhī ajab haiñ 
meñh TuuT ke barse bhī to bādal nahīñ hote 
kuchh mushkileñ aisī haiñ ki āsāñ nahīñ hotīñ 
kuchh aise muamme haiñ kabhī hal nahīñ hote 
shā.istagī-e-ġham ke sabab āñkhoñ ke sahrā 
namnāk to ho jaate haiñ jal-thal nahīñ hote 
kaise hī talātum hoñ magar qulzum-e-jāñ meñ 
kuchh yād-jazīre haiñ ki ojhal nahīñ hote 
ushshāq ke mānind ka.ī ahl-e-havas bhī 
pāgal to nazar aate haiñ pāgal nahīñ hote 
sab ḳhvāhisheñ puurī hoñ 'farāz' aisā nahīñ hai 
jaise ka.ī ash.ār mukammal nahīñ hote"
679,"aise chup haiñ ki ye manzil bhī kaḌī ho jaise 
terā milnā bhī judā.ī kī ghaḌī ho jaise 
apne hī saa.e se har gaam laraz jaatā huuñ 
rāste meñ koī dīvār khaḌī ho jaise 
kitne nādāñ haiñ tire bhūlne vaale ki tujhe 
yaad karne ke liye umr paḌī ho jaise 
tere māthe kī shikan pahle bhī dekhī thī magar 
ye girah ab ke mire dil meñ paḌī ho jaise 
manzileñ duur bhī haiñ manzileñ nazdīk bhī haiñ 
apne hī paañv meñ zanjīr paḌī ho jaise 
aaj dil khol ke ro.e haiñ to yuuñ ḳhush haiñ 'farāz' 
chand lamhoñ kī ye rāhat bhī baḌī ho jaise"
680,"ajab junūn-e-masāfat meñ ghar se niklā thā 
ḳhabar nahīñ hai ki sūraj kidhar se niklā thā 
ye kaun phir se unhīñ rāstoñ meñ chhoḌ gayā 
abhī abhī to azāb-e-safar se niklā thā 
ye tiir dil meñ magar be-sabab nahīñ utrā 
koī to harf lab-e-chāragar se niklā thā 
ye ab jo aag banā shahr shahr phailā hai 
yahī dhuāñ mire dīvār-o-dar se niklā thā 
maiñ raat TuuT ke royā to chain se soyā 
ki dil kā zahr mirī chashm-e-tar se niklā thā 
ye ab jo sar haiñ ḳhamīda kulāh kī ḳhātir 
ye aib bhī to ham ahl-e-hunar se niklā thā 
vo qais ab jise majnūñ pukārte haiñ 'farāz' 
tirī tarah koī dīvāna ghar se niklā thā"
681,"avval avval kī dostī hai abhī 
ik ġhazal hai ki ho rahī hai abhī 
maiñ bhī shahr-e-vafā meñ nau-vārid 
vo bhī ruk ruk ke chal rahī hai abhī 
maiñ bhī aisā kahāñ kā zūd-shanās 
vo bhī lagtā hai sochtī hai abhī 
dil kī vāraftagī hai apnī jagah 
phir bhī kuchh ehtiyāt sī hai abhī 
garche pahlā sā ijtināb nahīñ 
phir bhī kam kam supurdagī hai abhī 
kaisā mausam hai kuchh nahīñ khultā 
būñdā-bāndī bhī dhuup bhī hai abhī 
ḳhud-kalāmī meñ kab ye nashsha thā 
jis tarah rū-ba-rū koī hai abhī 
qurbateñ laakh ḳhūb-sūrat hoñ 
dūriyoñ meñ bhī dilkashī hai abhī 
fasl-e-gul meñ bahār pahlā gulāb 
kis kī zulfoñ meñ Tāñktī hai abhī 
muddateñ ho ga.iiñ 'farāz' magar 
vo jo dīvāngī ki thī hai abhī"
682,"dost ban kar bhī nahīñ saath nibhāne vaalā 
vahī andāz hai zālim kā zamāne vaalā 
ab use log samajhte haiñ giraftār mirā 
saḳht nādim hai mujhe daam meñ laane vaalā 
sub.h-dam chhoḌ gayā nik.hat-e-gul kī sūrat 
raat ko ġhuncha-e-dil meñ simaT aane vaalā 
kyā kaheñ kitne marāsim the hamāre us se 
vo jo ik shaḳhs hai muñh pher ke jaane vaalā 
tere hote hue aa jaatī thī saarī duniyā 
aaj tanhā huuñ to koī nahīñ aane vaalā 
muntazir kis kā huuñ TuuTī huī dahlīz pe maiñ 
kaun aa.egā yahāñ kaun hai aane vaalā 
kyā ḳhabar thī jo mirī jaañ meñ ghulā hai itnā 
hai vahī mujh ko sar-e-dār bhī laane vaalā 
maiñ ne dekhā hai bahāroñ meñ chaman ko jalte 
hai koī ḳhvāb kī tābīr batāne vaalā 
tum takalluf ko bhī iḳhlās samajhte ho 'farāz' 
dost hotā nahīñ har haath milāne vaalā"
683,"dukh fasāna nahīñ ki tujh se kaheñ 
dil bhī maanā nahīñ ki tujh se kaheñ 
aaj tak apnī bekalī kā sabab 
ḳhud bhī jaanā nahīñ ki tujh se kaheñ 
be-tarah hāl-e-dil hai aur tujh se 
dostāna nahīñ ki tujh se kaheñ 
ek tū harf-e-āshnā thā magar 
ab zamāna nahīñ ki tujh se kaheñ 
qāsidā ham faqīr logoñ kā 
ik Thikāna nahīñ ki tujh se kaheñ 
ai ḳhudā dard-e-dil hai baḳhshish-e-dost 
āb-o-dāna nahīñ ki tujh se kaheñ 
ab to apnā bhī us galī meñ 'farāz' 
aanā jaanā nahīñ ki tujh se kaheñ"
684,"guftugū achchhī lagī zauq-e-nazar achchhā lagā 
muddatoñ ke baad koī ham-safar achchhā lagā 
dil kā dukh jaanā to dil kā mas.ala hai par hameñ 
us kā hañs denā hamāre haal par achchhā lagā 
har tarah kī be-sar-o-sāmāniyoñ ke bāvajūd 
aaj vo aayā to mujh ko apnā ghar achchhā lagā 
bāġhbāñ gulchīñ ko chāhe jo kahe ham ko to phuul 
shāḳh se baḌh kar kaf-e-dildār par achchhā lagā 
koī maqtal meñ na pahuñchā kaun zālim thā jise 
teġh-e-qātil se ziyāda apnā sar achchhā lagā 
ham bhī qaa.el haiñ vafā meñ ustuvārī ke magar 
koī pūchhe kaun kis ko umr bhar achchhā lagā 
apnī apnī chāhateñ haiñ log ab jo bhī kaheñ 
ik parī-paikar ko ik āshufta-sar achchhā lagā 
'mīr' ke mānind aksar ziist kartā thā 'farāz' 
thā to vo dīvāna sā shā.ir magar achchhā lagā"
685,"har koī dil kī hathelī pe hai sahrā rakkhe 
kis ko sairāb kare vo kise pyāsā rakkhe 
umr bhar kaun nibhātā hai ta.alluq itnā 
ai mirī jaan ke dushman tujhe allāh rakkhe 
ham ko achchhā nahīñ lagtā koī hamnām tirā 
koī tujh sā ho to phir naam bhī tujh sā rakkhe 
dil bhī pāgal hai ki us shaḳhs se vābasta hai 
jo kisī aur kā hone de na apnā rakkhe 
kam nahīñ tama-e-ibādat bhī to hirs-e-zar se 
faqr to vo hai ki jo diin na duniyā rakkhe 
hañs na itnā bhī faqīroñ ke akele-pan par 
jā ḳhudā merī tarah tujh ko bhī tanhā rakkhe 
ye qanā.at hai itā.at hai ki chāhat hai 'farāz' 
ham to raazī haiñ vo jis haal meñ jaisā rakkhe"
686,"havā ke zor se pindār-e-bām-o-dar bhī gayā 
charāġh ko jo bachāte the un kā ghar bhī gayā 
pukārte rahe mahfūz kashtiyoñ vaale 
maiñ Dūbtā huā dariyā ke paar utar bhī gayā 
ab ehtiyāt kī dīvār kyā uThāte ho 
jo chor dil meñ chhupā thā vo kaam kar bhī gayā 
maiñ chup rahā ki isī meñ thī āfiyat jaañ kī 
koī to merī tarah thā jo daar par bhī gayā 
sulagte sochte vīrān mausamoñ kī tarah 
kaḌā thā ahd-e-javānī magar guzar bhī gayā 
jise bhulā na sakā us ko yaad kyā rakhtā 
jo naam lab pe rahā zehn se utar bhī gayā 
phaTī phaTī huī āñkhoñ se yuuñ na dekh mujhe 
tujhe talāsh hai jis shaḳhs kī vo mar bhī gayā 
magar falak ko adāvat usī ke ghar se thī 
jahāñ 'farāz' na thā sail-e-ġham udhar bhī gayā"
687,"huī hai shaam to āñkhoñ meñ bas gayā phir tū 
kahāñ gayā hai mire shahr ke musāfir tū 
mirī misāl ki ik naḳhl-e-ḳhushk-e-sahrā huuñ 
tirā ḳhayāl ki shāḳh-e-chaman kā taa.ir tū 
maiñ jāntā huuñ ki duniyā tujhe badal degī 
maiñ māntā huuñ ki aisā nahīñ ba-zāhir tū 
hañsī-ḳhushī se bichhaḌ jā agar bichhaḌnā hai 
ye har maqām pe kyā sochtā hai āḳhir tū 
fazā udaas hai rut muzmahil hai maiñ chup huuñ 
jo ho sake to chalā aa kisī kī ḳhātir tū 
'farāz' tū ne use mushkiloñ meñ Daal diyā 
zamāna sāhab-e-zar aur sirf shā.er tū"
688,"is qadar musalsal thiiñ shiddateñ judā.ī kī 
aaj pahlī baar us se maiñ ne bevafā.ī kī 
varna ab talak yuuñ thā ḳhvāhishoñ kī bārish meñ 
yā to TuuT kar royā yā ġhazal-sarā.ī kī 
taj diyā thā kal jin ko ham ne terī chāhat meñ 
aaj un se majbūran taaza āshnā.ī kī 
ho chalā thā jab mujh ko iḳhtilāf apne se 
tū ne kis ghaḌī zālim merī ham-navā.ī kī 
tark kar chuke qāsid kū-e-nā-murādāñ ko 
kaun ab ḳhabar laave shahr-e-āshnā.ī kī 
tanz o ta.ana o tohmat sab hunar haiñ nāseh ke 
aap se koī pūchhe ham ne kyā burā.ī kī 
phir qafas meñ shor uTThā qaidiyoñ kā aur sayyād 
dekhnā uḌā degā phir ḳhabar rihā.ī kī 
dukh huā jab us dar par kal 'farāz' ko dekhā 
laakh aib the us meñ ḳhū na thī gadā.ī kī"
689,"is se pahle ki be-vafā ho jaa.eñ 
kyuuñ na ai dost ham judā ho jaa.eñ 
tū bhī hiire se ban gayā patthar 
ham bhī kal jaane kyā se kyā ho jaa.eñ 
tū ki yaktā thā be-shumār huā 
ham bhī TūTeñ to jā-ba-jā ho jaa.eñ 
ham bhī majbūriyoñ kā uzr kareñ 
phir kahīñ aur mubtalā ho jaa.eñ 
ham agar manzileñ na ban paa.e 
manziloñ tak kā rāstā ho jaa.eñ 
der se soch meñ haiñ parvāne 
raakh ho jaa.eñ yā havā ho jaa.eñ 
ishq bhī khel hai nasīboñ kā 
ḳhaak ho jaa.eñ kīmiyā ho jaa.eñ 
ab ke gar tū mile to ham tujh se 
aise lipTeñ tirī qabā ho jaa.eñ 
bandagī ham ne chhoḌ dī hai 'farāz' 
kyā kareñ log jab ḳhudā ho jaa.eñ"
690,"jab bhī dil khol ke ro.e hoñge 
log ārām se so.e hoñge 
ba.az auqāt ba-majbūrī-e-dil 
ham to kyā aap bhī ro.e hoñge 
sub.h tak dast-e-sabā ne kyā kyā 
phuul kāñToñ meñ piro.e hoñge 
vo safīne jinheñ tūfāñ na mile 
nā-ḳhudāoñ ne Dubo.e hoñge 
raat bhar hañste hue tāroñ ne 
un ke aariz bhī bhigo.e hoñge 
kyā ajab hai vo mile bhī hoñ 'farāz' 
ham kisī dhyān meñ kho.e hoñge"
691,"jis samt bhī dekhūñ nazar aatā hai ki tum ho 
ai jān-e-jahāñ ye koī tum sā hai ki tum ho 
ye ḳhvāb hai ḳhushbū hai ki jhoñkā hai ki pal hai 
ye dhund hai bādal hai ki saayā hai ki tum ho 
is diid kī saa.at meñ ka.ī rañg haiñ larzāñ 
maiñ huuñ ki koī aur hai duniyā hai ki tum ho 
dekho ye kisī aur kī āñkheñ haiñ ki merī 
dekhūñ ye kisī aur kā chehra hai ki tum ho 
ye umr-e-gurezāñ kahīñ Thahre to ye jānūñ 
har saañs meñ mujh ko yahī lagtā hai ki tum ho 
har bazm meñ mauzū-e-suḳhan dil-zadagāñ kā 
ab kaun hai shīrīñ hai ki lailā hai ki tum ho 
ik dard kā phailā huā sahrā hai ki maiñ huuñ 
ik mauj meñ aayā huā dariyā hai ki tum ho 
vo vaqt na aa.e ki dil-e-zār bhī soche 
is shahr meñ tanhā koī ham sā hai ki tum ho 
ābād ham āshufta-saroñ se nahīñ maqtal 
ye rasm abhī shahr meñ zinda hai ki tum ho 
ai jān-e-'farāz' itnī bhī taufīq kise thī 
ham ko ġham-e-hastī bhī gavārā hai ki tum ho"
692,"jo ġhair the vo isī baat par hamāre hue 
ki ham se dost bahut be-ḳhabar hamāre hue 
kise ḳhabar vo mohabbat thī yā raqābat thī 
bahut se log tujhe dekh kar hamāre hue 
ab ik hujūm-e-shikasta-dilāñ hai saath apne 
jinheñ koī na milā ham-safar hamāre hue 
kisī ne ġham to kisī ne mizāj-e-ġham baḳhshā 
sab apnī apnī jagah chāragar hamāre hue 
bujhā ke taaq kī sham.eñ na dekh tāroñ ko 
isī junūñ meñ to barbād ghar hamāre hue 
vo e'timād kahāñ se 'farāz' lā.eñge 
kisī ko chhoḌ ke vo ab agar hamāre hue"
693,"juz tire koī bhī din raat na jaane mere 
tū kahāñ hai magar ai dost purāne mere 
tū bhī ḳhushbū hai magar merā tajassus bekār 
barg-e-āvāra kī mānind Thikāne mere 
sham.a kī lau thī ki vo tū thā magar hijr kī raat 
der tak rotā rahā koī sirhāne mere 
ḳhalq kī be-ḳhabarī hai ki mirī rusvā.ī 
log mujh ko hī sunāte haiñ fasāne mere 
luT ke bhī ḳhush huuñ ki ashkoñ se bharā hai dāman 
dekh ġhārat-gar-e-dil ye bhī ḳhazāne mere 
aaj ik aur baras biit gayā us ke baġhair 
jis ke hote hue hote the zamāne mere 
kaash tū bhī merī āvāz kahīñ suntā ho 
phir pukārā hai tujhe dil kī sadā ne mere 
kaash tū bhī kabhī aa jaa.e masīhā.ī ko 
log aate haiñ bahut dil ko dukhāne mere 
kaash auroñ kī tarah maiñ bhī kabhī kah saktā 
baat sun lī hai mirī aaj ḳhudā ne mere 
tū hai kis haal meñ ai zūd-farāmosh mire 
mujh ko to chhīn liyā ahd-e-vafā ne mere 
chārāgar yuuñ to bahut haiñ magar ai jān-e-'farāz' 
juz tire aur koī zaḳhm na jaane mere"
694,"karūñ na yaad magar kis tarah bhulā.ūñ use 
ġhazal bahāna karūñ aur gungunā.ūñ use 
vo ḳhaar ḳhaar hai shāḳh-e-gulāb kī mānind 
maiñ zaḳhm zaḳhm huuñ phir bhī gale lagā.ūñ use 
ye log tazkire karte haiñ apne logoñ ke 
maiñ kaise baat karūñ ab kahāñ se lā.ūñ use 
magar vo zūd-farāmosh zūd-ranj bhī hai 
ki ruuTh jaa.e agar yaad kuchh dilā.ūñ use 
vahī jo daulat-e-dil hai vahī jo rāhat-e-jāñ 
tumhārī baat pe ai nāseho gañvā.ūñ use 
jo ham-safar sar-e-manzil bichhaḌ rahā hai 'farāz' 
ajab nahīñ hai agar yaad bhī na aa.uuñ use"
695,"kaThin hai rāhguzar thoḌī duur saath chalo 
bahut kaḌā hai safar thoḌī duur saath chalo 
tamām umr kahāñ koī saath detā hai 
ye jāntā huuñ magar thoḌī duur saath chalo 
nashe meñ chuur huuñ maiñ bhī tumheñ bhī hosh nahīñ 
baḌā maza ho agar thoḌī duur saath chalo 
ye ek shab kī mulāqāt bhī ġhanīmat hai 
kise hai kal kī ḳhabar thoḌī duur saath chalo 
abhī to jaag rahe haiñ charāġh rāhoñ ke 
abhī hai duur sahar thoḌī duur saath chalo 
tavāf-e-manzil-e-jānāñ hameñ bhī karnā hai 
'farāz' tum bhī agar thoḌī duur saath chalo"
696,"ḳhāmosh ho kyuuñ dād-e-jafā kyuuñ nahīñ dete 
bismil ho to qātil ko duā kyuuñ nahīñ dete 
vahshat kā sabab rauzan-e-zindāñ to nahīñ hai 
mehr o mah o anjum ko bujhā kyuuñ nahīñ dete 
ik ye bhī to andāz-e-ilāj-e-ġham-e-jāñ hai 
ai chāragaro dard baḌhā kyuuñ nahīñ dete 
munsif ho agar tum to kab insāf karoge 
mujrim haiñ agar ham to sazā kyuuñ nahīñ dete 
rahzan ho to hāzir hai matā-e-dil-o-jāñ bhī 
rahbar ho to manzil kā pata kyuuñ nahīñ dete 
kyā biit ga.ī ab ke 'farāz' ahl-e-chaman par 
yārān-e-qafas mujh ko sadā kyuuñ nahīñ dete"
697,"kyā aise kam-suḳhan se koī guftugū kare 
jo mustaqil sukūt se dil ko lahū kare 
ab to hameñ bhī tark-e-marāsim kā dukh nahīñ 
par dil ye chāhtā hai ki āġhāz tū kare 
tere baġhair bhī to ġhanīmat hai zindagī 
ḳhud ko gañvā ke kaun tirī justujū kare 
ab to ye aarzū hai ki vo zaḳhm khā.iye 
tā-zindagī ye dil na koī aarzū kare 
tujh ko bhulā ke dil hai vo sharminda-e-nazar 
ab koī hādsa hī tire rū-ba-rū kare 
chup-chāp apnī aag meñ jalte raho 'farāz' 
duniyā to arz-e-hāl se be-ābrū kare"
698,"maiñ to maqtal meñ bhī qismat kā sikandar niklā 
qur.a-e-fāl mire naam kā aksar niklā 
thā jinheñ zo.am vo dariyā bhī mujhī meñ Duube 
maiñ ki sahrā nazar aatā thā samundar niklā 
maiñ ne us jān-e-bahārāñ ko bahut yaad kiyā 
jab koī phuul mirī shāḳh-e-hunar par niklā 
shahr-vāloñ kī mohabbat kā maiñ qaa.el huuñ magar 
maiñ ne jis haath ko chūmā vahī ḳhanjar niklā 
tū yahīñ haar gayā hai mire buzdil dushman 
mujh se tanhā ke muqābil tirā lashkar niklā 
maiñ ki sahrā-e-mohabbat kā musāfir thā 'farāz' 
ek jhoñkā thā ki ḳhushbū ke safar par niklā"
699,"phir usī rahguzār par shāyad 
ham kabhī mil sakeñ magar shāyad 
jin ke ham muntazir rahe un ko 
mil ga.e aur ham-safar shāyad 
jān-pahchān se bhī kyā hogā 
phir bhī ai dost ġhaur kar shāyad 
ajnabiyyat kī dhund chhaT jaa.e 
chamak uTThe tirī nazar shāyad 
zindagī bhar lahū rulā.egī 
yād-e-yārān-e-be-ḳhabar shāyad 
jo bhī bichhḌe vo kab mile haiñ 'farāz' 
phir bhī tū intizār kar shāyad"
700,"qurbat bhī nahīñ dil se utar bhī nahīñ jaatā 
vo shaḳhs koī faisla kar bhī nahīñ jaatā 
āñkheñ haiñ ki ḳhālī nahīñ rahtī haiñ lahū se 
aur zaḳhm-e-judā.ī hai ki bhar bhī nahīñ jaatā 
vo rāhat-e-jāñ hai magar is dar-badrī meñ 
aisā hai ki ab dhyān udhar bhī nahīñ jaatā 
ham dohrī aziyyat ke giraftār musāfir 
paañv bhī haiñ shal shauq-e-safar bhī nahīñ jaatā 
dil ko tirī chāhat pe bharosa bhī bahut hai 
aur tujh se bichhaḌ jaane kā Dar bhī nahīñ jaatā 
pāgal hue jaate ho 'farāz' us se mile kyā 
itnī sī ḳhushī se koī mar bhī nahīñ jaatā"
701,"qurbatoñ meñ bhī judā.ī ke zamāne māñge 
dil vo be-mehr ki rone ke bahāne māñge 
ham na hote to kisī aur ke charche hote 
ḳhilqat-e-shahr to kahne ko fasāne māñge 
yahī dil thā ki tarastā thā marāsim ke liye 
ab yahī tark-e-ta.alluq ke bahāne māñge 
apnā ye haal ki jī haar chuke luT bhī chuke 
aur mohabbat vahī andāz purāne māñge 
zindagī ham tire dāġhoñ se rahe sharminda 
aur tū hai ki sadā ā.īna-ḳhāne māñge 
dil kisī haal pe qaane hī nahīñ jān-e-'farāz' 
mil ga.e tum bhī to kyā aur na jaane māñge"
702,"ranjish hī sahī dil hī dukhāne ke liye aa 
aa phir se mujhe chhoḌ ke jaane ke liye aa 
kuchh to mire pindār-e-mohabbat kā bharam rakh 
tū bhī to kabhī mujh ko manāne ke liye aa 
pahle se marāsim na sahī phir bhī kabhī to 
rasm-o-rah-e-duniyā hī nibhāne ke liye aa 
kis kis ko batā.eñge judā.ī kā sabab ham 
tū mujh se ḳhafā hai to zamāne ke liye aa 
ik umr se huuñ lazzat-e-girya se bhī mahrūm 
ai rāhat-e-jāñ mujh ko rulāne ke liye aa 
ab tak dil-e-ḳhush-fahm ko tujh se haiñ ummīdeñ 
ye āḳhirī sham.eñ bhī bujhāne ke liye aa"
703,"rog aise bhī ġham-e-yār se lag jaate haiñ 
dar se uThte haiñ to dīvār se lag jaate haiñ 
ishq āġhāz meñ halkī sī ḳhalish rakhtā hai 
baad meñ saikḌoñ āzār se lag jaate haiñ 
pahle pahle havas ik-ādh dukāñ kholtī hai 
phir to bāzār ke bāzār se lag jaate haiñ 
bebasī bhī kabhī qurbat kā sabab bantī hai 
ro na paa.eñ to gale yaar se lag jaate haiñ 
katraneñ ġham kī jo galiyoñ meñ uḌī phirtī haiñ 
ghar meñ le aao to ambār se lag jaate haiñ 
daaġh dāman ke hoñ dil ke hoñ ki chehre ke 'farāz' 
kuchh nishāñ umr kī raftār se lag jaate haiñ"
704,"sāmne us ke kabhī us kī satā.ish nahīñ kī 
dil ne chāhā bhī agar hoñToñ ne jumbish nahīñ kī 
ahl-e-mahfil pe kab ahvāl khulā hai apnā 
maiñ bhī ḳhāmosh rahā us ne bhī pursish nahīñ kī 
jis qadar us se ta.alluq thā chalā jaatā hai 
us kā kyā rañj ho jis kī kabhī ḳhvāhish nahīñ kī 
ye bhī kyā kam hai ki donoñ kā bharam qaa.em hai 
us ne baḳhshish nahīñ kī ham ne guzārish nahīñ kī 
ik to ham ko adab ādāb ne pyāsā rakkhā 
us pe mahfil meñ surāhī ne bhī gardish nahīñ kī 
ham ki dukh oḌh ke ḳhalvat meñ paḌe rahte haiñ 
ham ne bāzār meñ zaḳhmoñ kī numā.ish nahīñ kī 
ai mire abr-e-karam dekh ye vīrāna-e-jāñ 
kyā kisī dasht pe tū ne kabhī bārish nahīñ kī 
kaT mare apne qabīle kī hifāzat ke liye 
maqtal-e-shahr meñ Thahre rahe jumbish nahīñ kī 
vo hameñ bhuul gayā ho to ajab kyā hai 'farāz' 
ham ne bhī mel-mulāqāt kī koshish nahīñ kī"
705,"sāqiyā ek nazar jaam se pahle pahle 
ham ko jaanā hai kahīñ shaam se pahle pahle 
nau-giraftār-e-vafā sa.i-e-rihā.ī hai abas 
ham bhī uljhe the bahut daam se pahle pahle 
ḳhush ho ai dil ki mohabbat to nibhā dī tū ne 
log ujaḌ jaate haiñ anjām se pahle pahle 
ab tire zikr pe ham baat badal dete haiñ 
kitnī raġhbat thī tire naam se pahle pahle 
sāmne umr paḌī hai shab-e-tanhā.ī kī 
vo mujhe chhoḌ gayā shaam se pahle pahle 
kitnā achchhā thā ki ham bhī jiyā karte the 'farāz' 
ġhair-mārūf se gumnām se pahle pahle"
706,"sho.ala thā jal-bujhā huuñ havā.eñ mujhe na do 
maiñ kab kā jā chukā huuñ sadā.eñ mujhe na do 
jo zahr pī chukā huuñ tumhīñ ne mujhe diyā 
ab tum to zindagī kī duā.eñ mujhe na do 
ye bhī baḌā karam hai salāmat hai jism abhī 
ai ḳhusravān-e-shahr qabā.eñ mujhe na do 
aisā na ho kabhī ki palaT kar na aa sakūñ 
har baar duur jā ke sadā.eñ mujhe na do 
kab mujh ko e'tirāf-e-mohabbat na thā 'farāz' 
kab maiñ ne ye kahā hai sazā.eñ mujhe na do"
707,"silsile toḌ gayā vo sabhī jaate jaate 
varna itne to marāsim the ki aate jaate 
shikva-e-zulmat-e-shab se to kahīñ behtar thā 
apne hisse kī koī sham.a jalāte jaate 
kitnā āsāñ thā tire hijr meñ marnā jānāñ 
phir bhī ik umr lagī jaan se jaate jaate 
jashn-e-maqtal hī na barpā huā varna ham bhī 
pā-ba-jaulāñ hī sahī nāchte gaate jaate 
is kī vo jaane use pās-e-vafā thā ki na thā 
tum 'farāz' apnī taraf se to nibhāte jaate"
708,"sunā hai log use aañkh bhar ke dekhte haiñ 
so us ke shahr meñ kuchh din Thahar ke dekhte haiñ 
sunā hai rabt hai us ko ḳharāb-hāloñ se 
so apne aap ko barbād kar ke dekhte haiñ 
sunā hai dard kī gāhak hai chashm-e-nāz us kī 
so ham bhī us kī galī se guzar ke dekhte haiñ 
sunā hai us ko bhī hai sher o shā.irī se shaġhaf 
so ham bhī mo.ajize apne hunar ke dekhte haiñ 
sunā hai bole to bātoñ se phuul jhaḌte haiñ 
ye baat hai to chalo baat kar ke dekhte haiñ 
sunā hai raat use chāñd taktā rahtā hai 
sitāre bām-e-falak se utar ke dekhte haiñ 
sunā hai din ko use titliyāñ satātī haiñ 
sunā hai raat ko jugnū Thahar ke dekhte haiñ 
sunā hai hashr haiñ us kī ġhazāl sī āñkheñ 
sunā hai us ko hiran dasht bhar ke dekhte haiñ 
sunā hai raat se baḌh kar haiñ kākuleñ us kī 
sunā hai shaam ko saa.e guzar ke dekhte haiñ 
sunā hai us kī siyah-chashmagī qayāmat hai 
so us ko surma-farosh aah bhar ke dekhte haiñ 
sunā hai us ke laboñ se gulāb jalte haiñ 
so ham bahār pe ilzām dhar ke dekhte haiñ 
sunā hai aa.ina timsāl hai jabīñ us kī 
jo saada dil haiñ use ban-sañvar ke dekhte haiñ 
sunā hai jab se hamā.il haiñ us kī gardan meñ 
mizāj aur hī laal o guhar ke dekhte haiñ 
sunā hai chashm-e-tasavvur se dasht-e-imkāñ meñ 
palañg zāviye us kī kamar ke dekhte haiñ 
sunā hai us ke badan kī tarāsh aisī hai 
ki phuul apnī qabā.eñ katar ke dekhte haiñ 
vo sarv-qad hai magar be-gul-e-murād nahīñ 
ki us shajar pe shagūfe samar ke dekhte haiñ 
bas ik nigāh se luTtā hai qāfila dil kā 
so rah-ravān-e-tamannā bhī Dar ke dekhte haiñ 
sunā hai us ke shabistāñ se muttasil hai bahisht 
makīñ udhar ke bhī jalve idhar ke dekhte haiñ 
ruke to gardisheñ us kā tavāf kartī haiñ 
chale to us ko zamāne Thahar ke dekhte haiñ 
kise nasīb ki be-pairahan use dekhe 
kabhī kabhī dar o dīvār ghar ke dekhte haiñ 
kahāniyāñ hī sahī sab mubālġhe hī sahī 
agar vo ḳhvāb hai tābīr kar ke dekhte haiñ 
ab us ke shahr meñ Thahreñ ki kuuch kar jaa.eñ 
'farāz' aao sitāre safar ke dekhte haiñ"
709,"tere qarīb aa ke baḌī uljhanoñ meñ huuñ 
maiñ dushmanoñ meñ huuñ ki tire dostoñ meñ huuñ 
mujh se gurez-pā hai to har rāsta badal 
maiñ sañg-e-rāh huuñ to sabhī rāstoñ meñ huuñ 
tū aa chukā hai sat.h pe kab se ḳhabar nahīñ 
bedard maiñ abhī unhīñ gahrā.iyoñ meñ huuñ 
ai yār-e-ḳhush-dayār tujhe kyā ḳhabar ki maiñ 
kab se udāsiyoñ ke ghane jañgaloñ meñ huuñ 
tū luuT kar bhī ahl-e-tamannā ko ḳhush nahīñ 
yaañ luT ke bhī vafā ke inhī qāfiloñ meñ huuñ 
badlā na mere baad bhī mauzū-e-guftugū 
maiñ jā chukā huuñ phir bhī tirī mahfiloñ meñ huuñ 
mujh se bichhaḌ ke tū bhī to ro.egā umr bhar 
ye soch le ki maiñ bhī tirī ḳhvāhishoñ meñ huuñ 
tū hañs rahā hai mujh pe mirā haal dekh kar 
aur phir bhī maiñ sharīk tire qahqahoñ meñ huuñ 
ḳhud hī misāl-e-lāla-e-sahrā lahū lahū 
aur ḳhud 'farāz' apne tamāshā.iyoñ meñ huuñ"
710,"terī bāteñ hī sunāne aa.e 
dost bhī dil hī dukhāne aa.e 
phuul khilte haiñ to ham sochte haiñ 
tere aane ke zamāne aa.e 
aisī kuchh chup sī lagī hai jaise 
ham tujhe haal sunāne aa.e 
ishq tanhā hai sar-e-manzil-e-ġham 
kaun ye bojh uThāne aa.e 
ajnabī dost hameñ dekh ki ham 
kuchh tujhe yaad dilāne aa.e 
dil dhaḌaktā hai safar ke hañgām 
kaash phir koī bulāne aa.e 
ab to rone se bhī dil dukhtā hai 
shāyad ab hosh Thikāne aa.e 
kyā kahīñ phir koī bastī ujḌī 
log kyuuñ jashn manāne aa.e 
so raho maut ke pahlū meñ 'farāz' 
niiñd kis vaqt na jaane aa.e"
711,"tujh se mil kar to ye lagtā hai ki ai ajnabī dost 
tū mirī pahlī mohabbat thī mirī āḳhirī dost 
log har baat kā afsāna banā dete haiñ 
ye to duniyā hai mirī jaañ ka.ī dushman ka.ī dost 
tere qāmat se bhī lipTī hai amar-bel koī 
merī chāhat ko bhī duniyā kī nazar khā ga.ī dost 
yaad aa.ī hai to phir TuuT ke yaad aa.ī hai 
koī guzrī huī manzil koī bhūlī huī dost 
ab bhī aa.e ho to ehsān tumhārā lekin 
vo qayāmat jo guzarnī thī guzar bhī ga.ī dost 
tere lahje kī thakan meñ tirā dil shāmil hai 
aisā lagtā hai judā.ī kī ghaḌī aa ga.ī dost 
bārish-e-sañg kā mausam hai mire shahr meñ to 
tū ye shīshe sā badan le ke kahāñ aa ga.ī dost 
maiñ use ahd-shikan kaise samajh luuñ jis ne 
āḳhirī ḳhat meñ ye likkhā thā faqat aap kī dost"
712,"tujhe hai mashq-e-sitam kā malāl vaise hī 
hamārī jaan thī jaañ par vabāl vaise hī 
chalā thā zikr zamāne kī bevafā.ī kā 
so aa gayā hai tumhārā ḳhayāl vaise hī 
ham aa ga.e haiñ tah-e-dām to nasīb apnā 
vagarna us ne to pheñkā thā jaal vaise hī 
maiñ roknā hī nahīñ chāhtā thā vaar us kā 
girī nahīñ mire hāthoñ se Dhaal vaise hī 
zamāna ham se bhalā dushmanī to kyā rakhtā 
so kar gayā hai hameñ pā.emāl vaise hī 
mujhe bhī shauq na thā dāstāñ sunāne kā 
'farāz' us ne bhī pūchhā thā haal vaise hī"
713,"us ko judā hue bhī zamāna bahut huā 
ab kyā kaheñ ye qissa purānā bahut huā 
Dhaltī na thī kisī bhī jatan se shab-e-firāq 
ai marg-e-nā-gahāñ tirā aanā bahut huā 
ham ḳhuld se nikal to ga.e haiñ par ai ḳhudā 
itne se vāqiye kā fasāna bahut huā 
ab ham haiñ aur saare zamāne kī dushmanī 
us se zarā sā rabt baḌhānā bahut huā 
ab kyuuñ na zindagī pe mohabbat ko vaar deñ 
is āshiqī meñ jaan se jaanā bahut huā 
ab tak to dil kā dil se ta.āruf na ho sakā 
maanā ki us se milnā milānā bahut huā 
kyā kyā na ham ḳharāb hue haiñ magar ye dil 
ai yād-e-yār terā Thikāna bahut huā 
kahtā thā nāsehoñ se mire muñh na aa.iyo 
phir kyā thā ek hū kā bahāna bahut huā 
lo phir tire laboñ pe usī bevafā kā zikr 
ahmad-'farāz' tujh se kahā na bahut huā"
714,"us ne sukūt-e-shab meñ bhī apnā payām rakh diyā 
hijr kī raat baam par māh-e-tamām rakh diyā 
āmad-e-dost kī naved kū-e-vafā meñ aam thī 
maiñ ne bhī ik charāġh sā dil sar-e-shām rakh diyā 
shiddat-e-tishnagī meñ bhī ġhairat-e-mai-kashī rahī 
us ne jo pher lī nazar maiñ ne bhī jaam rakh diyā 
us ne nazar nazar meñ hī aise bhale suḳhan kahe 
maiñ ne to us ke paañv meñ saarā kalām rakh diyā 
dekho ye mere ḳhvāb the dekho ye mere zaḳhm haiñ 
maiñ ne to sab hisāb-e-jāñ bar-sar-e-ām rakh diyā 
ab ke bahār ne bhī kiiñ aisī sharārteñ ki bas 
kabk-e-darī kī chaal meñ terā ḳhirām rakh diyā 
jo bhī milā usī kā dil halqa-ba-gosh-e-yār thā 
us ne to saare shahr ko kar ke ġhulām rakh diyā 
aur 'farāz' chāhiyeñ kitnī mohabbateñ tujhe 
maaoñ ne tere naam par bachchoñ kā naam rakh diyā"
715,"vahshateñ baḌhtī ga.iiñ hijr ke āzār ke saath 
ab to ham baat bhī karte nahīñ ġham-ḳhvār ke saath 
ham ne ik umr basar kī hai ġham-e-yār ke saath 
'mīr' do din na jiye hijr ke āzār ke saath 
ab to ham ghar se nikalte haiñ to rakh dete haiñ 
taaq par izzat-e-sādāt bhī dastār ke saath 
is qadar ḳhauf hai ab shahr kī galiyoñ meñ ki log 
chaap sunte haiñ to lag jaate haiñ dīvār ke saath 
ek to ḳhvāb liye phirte ho galiyoñ galiyoñ 
us pe takrār bhī karte ho ḳharīdār ke saath 
shahr kā shahr hī nāseh ho to kyā kījiyegā 
varna ham rind to bhiḌ jaate haiñ do-chār ke saath 
ham ko us shahr meñ ta.amīr kā saudā hai jahāñ 
log me.amār ko chun dete haiñ dīvār ke saath 
jo sharaf ham ko milā kūcha-e-jānāñ se 'farāz' 
sū-e-maqtal bhī ga.e haiñ usī pindār ke saath"
716,"ye kyā ki sab se bayāñ dil kī hālateñ karnī 
'farāz' tujh ko na aa.iiñ mohabbateñ karnī 
ye qurb kyā hai ki tū sāmne hai aur hameñ 
shumār abhī se judā.ī kī sā.ateñ karnī 
koī ḳhudā ho ki patthar jise bhī ham chāheñ 
tamām umr usī kī ibādateñ karnī 
sab apne apne qarīne se muntazir us ke 
kisī ko shukr kisī ko shikāyateñ karnī 
ham apne dil se hī majbūr aur logoñ ko 
zarā sī baat pe barpā qayāmateñ karnī 
mileñ jab un se to mub.ham sī guftugū karnā 
phir apne aap se sau sau vazāhateñ karnī 
ye log kaise magar dushmanī nibāhte haiñ 
hameñ to raas na aa.iiñ mohabbateñ karnī 
kabhī 'farāz' na.e mausamoñ meñ ro denā 
kabhī talāsh purānī rifāqateñ karnī"
717,"yūñhī mar mar ke ji.eñ vaqt guzāre jaa.eñ 
zindagī ham tire hāthoñ se na maare jaa.eñ 
ab zamīñ par koī gautam na mohammad na masīh 
āsmānoñ se na.e log utāre jaa.eñ 
vo jo maujūd nahīñ us kī madad chāhte haiñ 
vo jo suntā hī nahīñ us ko pukāre jaa.eñ 
baap larzāñ hai ki pahuñchī nahīñ bārāt ab tak 
aur ham-joliyāñ dulhan ko sañvāre jaa.eñ 
ham ki nādān juārī haiñ sabhī jānte haiñ 
dil kī baazī ho to jī jaan se haare jaa.eñ 
taj diyā tum ne dar-e-yār bhī uktā ke 'farāz' 
ab kahāñ DhūñDhne ġham-ḳhvār tumhāre jaa.eñ"
718,"zindagī se yahī gila hai mujhe 
tū bahut der se milā hai mujhe 
tū mohabbat se koī chaal to chal 
haar jaane kā hausla hai mujhe 
dil dhaḌaktā nahīñ Tapaktā hai 
kal jo ḳhvāhish thī aabla hai mujhe 
ham-safar chāhiye hujūm nahīñ 
ik musāfir bhī qāfila hai mujhe 
kohkan ho ki qais ho ki 'farāz' 
sab meñ ik shaḳhs hī milā hai mujhe"
719,"aadmī vaqt par gayā hogā 
vaqt pahle guzar gayā hogā 
vo hamārī taraf na dekh ke bhī 
koī ehsān dhar gayā hogā 
ḳhud se māyūs ho ke baiThā huuñ 
aaj har shaḳhs mar gayā hogā 
shaam tere dayār meñ āḳhir 
koī to apne ghar gayā hogā 
marham-e-hijr thā ajab iksīr 
ab to har zaḳhm bhar gayā hogā"
720,"aaj lab-e-guhar-fishāñ aap ne vā nahīñ kiyā 
tazkira-e-ḳhajista-e-āb-o-havā nahīñ kiyā 
kaise kaheñ ki tujh ko bhī ham se hai vāsta koī 
tū ne to ham se aaj tak koī gila nahīñ kiyā 
jaane tirī nahīñ ke saath kitne hī jabr the ki the 
maiñ ne tire lihāz meñ terā kahā nahīñ kiyā 
mujh ko ye hosh hī na thā tū mire bāzuoñ meñ hai 
ya.anī tujhe abhī talak maiñ ne rihā nahīñ kiyā 
tū bhī kisī ke baab meñ ahd-shikan ho ġhāliban 
maiñ ne bhī ek shaḳhs kā qarz adā nahīñ kiyā 
haañ vo nigāh-e-nāz bhī ab nahīñ mājrā-talab 
ham ne bhī ab kī fasl meñ shor bapā nahīñ kiyā"
721,"āḳhirī baar aah kar lī hai 
maiñ ne ḳhud se nibāh kar lī hai 
apne sar ik balā to lenī thī 
maiñ ne vo zulf apne sar lī hai 
din bhalā kis tarah guzāroge 
vasl kī shab bhī ab guzar lī hai 
jāñ-nisāroñ pe vaar kyā karnā 
maiñ ne bas haath meñ sipar lī hai 
jo bhī māñgo udhār dūñgā maiñ 
us galī meñ dukān kar lī hai 
merā kashkol kab se ḳhālī thā 
maiñ ne is meñ sharāb bhar lī hai 
aur to kuchh nahīñ kiyā maiñ ne 
apnī hālat tabāh kar lī hai 
shaiḳh aayā thā mohtasib ko liye 
maiñ ne bhī un kī vo ḳhabar lī hai"
722,"aap apnā ġhubār the ham to 
yaad the yādgār the ham to 
pardagī ham se kyuuñ rakhā parda 
tere hī parda-dār the ham to 
vaqt kī dhuup meñ tumhāre liye 
shajar-e-sāya-dār the ham to 
uḌe jaate haiñ dhuul ke mānind 
āñdhiyoñ par savār the ham to 
ham ne kyuuñ ḳhud pe e.atibār kiyā 
saḳht be-e'tibār the ham to 
sharm hai apnī baar baarī kī 
be-sabab baar baar the ham to 
kyuuñ hameñ kar diyā gayā majbūr 
ḳhud hī be-iḳhtiyār the ham to 
tum ne kaise bhulā diyā ham ko 
tum se hī musta.ār the ham to 
ḳhush na aayā hameñ jiye jaanā 
lamhe lamhe pe baar the ham to 
sah bhī lete hamāre ta.anoñ ko 
jān-e-man jāñ-nisār the ham to 
ḳhud ko daurān-e-hāl meñ apne 
be-tarah nāgavār the ham to 
tum ne ham ko bhī kar diyā barbād 
nādir-e-rozgār the ham to 
ham ko yāroñ ne yaad bhī na rakhā 
'jaun' yāroñ ke yaar the ham to"
723,"ab kisī se mirā hisāb nahīñ 
merī āñkhoñ meñ koī ḳhvāb nahīñ 
ḳhuun ke ghūñT pī rahā huuñ maiñ 
ye mirā ḳhuun hai sharāb nahīñ 
maiñ sharābī huuñ merī aas na chhīn 
tū mirī aas hai sarāb nahīñ 
noch pheñke laboñ se maiñ ne savāl 
tāqat-e-shoḳhī-e-javāb nahīñ 
ab to punjab bhī nahīñ punjab 
aur ḳhud jaisā ab do-āb nahīñ 
ġham abad kā nahīñ hai aan kā hai 
aur is kā koī hisāb nahīñ 
būdash ik rū hai ek rū ya.anī 
is kī fitrat meñ inqalāb nahīñ"
724,"ab vo ghar ik vīrāna thā bas vīrāna zinda thā 
sab āñkheñ dam toḌ chukī thiiñ aur maiñ tanhā zinda thā 
saarī galī sunsān paḌī thī bād-e-fanā ke pahre meñ 
hijr ke dālān aur āñgan meñ bas ik saaya zinda thā 
vo jo kabūtar us mūkhe meñ rahte the kis des uḌe 
ek kā naam navāzinda thā aur ik kā bāzinda thā 
vo dopahr apnī ruḳhsat kī aisā-vaisā dhokā thī 
apne andar apnī laash uThā.e maiñ jhūTā zinda thā 
thiiñ vo ghar rāteñ bhī kahānī va.ade aur phir din ginnā 
aanā thā jaane vaale ko jaane vaalā zinda thā 
dastak dene vaale bhī the dastak sunñe vaale bhī 
thā ābād mohalla saarā har darvāza zinda thā 
piile pattoñ ko sah-pahr kī vahshat pursā detī thī 
āñgan meñ ik auñdhe ghaḌe par bas ik kavvā zinda thā"
725,"abhī farmān aayā hai vahāñ se 
ki haT jā.ūñ maiñ apne darmiyāñ se 
yahāñ jo hai tanaffus hī meñ gum hai 
parinde uḌ rahe haiñ shāḳh-e-jāñ se 
darīcha baaz hai yādoñ kā aur maiñ 
havā suntā huuñ peḌoñ kī zabāñ se 
zamāna thā vo dil kī zindagī kā 
tirī furqat ke din lā.ūñ kahāñ se 
thā ab tak ma.arka bāhar kā darpesh 
abhī to ghar bhī jaanā hai yahāñ se 
fulāñ se thī ġhazal behtar fulāñ kī 
fulāñ ke zaḳhm achchhe the fulāñ se 
ḳhabar kyā duuñ maiñ shahr-e-raftagāñ kī 
koī lauTe bhī shahr-e-raftagāñ se 
yahī anjām kyā tujh ko havas thā 
koī pūchhe to mīr-e-dāstāñ se"
726,"abhī ik shor sā uThā hai kahīñ 
koī ḳhāmosh ho gayā hai kahīñ 
hai kuchh aisā ki jaise ye sab kuchh 
is se pahle bhī ho chukā hai kahīñ 
tujh ko kyā ho gayā ki chīzoñ ko 
kahīñ rakhtā hai DhūñDhtā hai kahīñ 
jo yahāñ se kahīñ na jaatā thā 
vo yahāñ se chalā gayā hai kahīñ 
aaj shamshān kī sī bū hai yahāñ 
kyā koī jism jal rahā hai kahīñ 
ham kisī ke nahīñ jahāñ ke sivā 
aisī vo ḳhaas baat kyā hai kahīñ 
tū mujhe DhūñD maiñ tujhe DhūñDūñ 
koī ham meñ se rah gayā hai kahīñ 
kitnī vahshat hai darmiyān-e-hujūm 
jis ko dekho gayā huā hai kahīñ 
maiñ to ab shahr meñ kahīñ bhī nahīñ 
kyā mirā naam bhī likhā hai kahīñ 
isī kamre se koī ho ke vidā.a 
isī kamre meñ chhup gayā hai kahīñ 
mil ke har shaḳhs se huā mahsūs 
mujh se ye shaḳhs mil chukā hai kahīñ"
727,"ai subah maiñ ab kahāñ rahā huuñ 
ḳhvāboñ hī meñ sarf ho chukā huuñ 
sab mere baġhair mutma.in hoñ 
maiñ sab ke baġhair jī rahā huuñ 
kyā hai jo badal ga.ī hai duniyā 
maiñ bhī to bahut badal gayā huuñ 
go apne hazār naam rakh luuñ 
par apne sivā maiñ aur kyā huuñ 
maiñ jurm kā e'tirāf kar ke 
kuchh aur hai jo chhupā gayā huuñ 
maiñ aur faqat usī kī ḳhvāhish 
aḳhlāq meñ jhuuT boltā huuñ 
ik shaḳhs jo mujh se vaqt le kar 
aaj aa na sakā to ḳhush huā huuñ 
har shaḳhs se be-niyāz ho jā 
phir sab se ye kah ki maiñ ḳhudā huuñ 
charke to tujhe diye haiñ maiñ ne 
par ḳhuun bhī maiñ hī thūktā huuñ 
royā huuñ to apne dostoñ meñ 
par tujh se to hañs ke hī milā huuñ 
ai shaḳhs maiñ terī justujū se 
bezār nahīñ huuñ thak gayā huuñ 
maiñ sham-e-sahar kā naġhma-gar thā 
ab thak ke karāhne lagā huuñ 
kal par hī rakho vafā kī bāteñ 
maiñ aaj bahut bojhā huā huuñ 
koī bhī nahīñ hai mujh se nādim 
bas tai ye huā ki maiñ burā huuñ"
728,"aish-e-ummīd hī se ḳhatra hai 
dil ko ab dil-dahī se ḳhatra hai 
hai kuchh aisā ki us kī jalvat meñ 
hameñ apnī kamī se ḳhatra hai 
jis ke āġhosh kā huuñ dīvāna 
us ke āġhosh hī se ḳhatra hai 
yaad kī dhuup to hai roz kī baat 
haañ mujhe chāñdnī se ḳhatra hai 
hai ajab kuchh mo.āmla darpesh 
aql ko āgahī se ḳhatra hai 
shahr-e-ġhaddār jaan le ki tujhe 
ek amrohvī se ḳhatra hai 
hai ajab taur hālat-e-girya 
ki mizha ko namī se ḳhatra hai 
haal ḳhush lucknow kā dillī kā 
bas unheñ 'mus.hafī' se ḳhatra hai 
āsmānoñ meñ hai ḳhudā tanhā 
aur har aadmī se ḳhatra hai 
maiñ kahūñ kis tarah ye baat us se 
tujh ko jānam mujhī se ḳhatra hai 
aaj bhī ai kanār-e-bān mujhe 
terī ik sāñvlī se ḳhatra hai 
un laboñ kā lahū na pī jā.ūñ 
apnī tishna-labī se ḳhatra hai 
'jaun' hī to hai 'jaun' ke darpai 
'mīr' ko 'mīr' hī se ḳhatra hai 
ab nahīñ koī baat ḳhatre kī 
ab sabhī ko sabhī se ḳhatra hai"
729,"apnā ḳhāka lagtā huuñ 
ek tamāshā lagtā huuñ 
ā.īnoñ ko zañg lagā 
ab maiñ kaisā lagtā huuñ 
ab maiñ koī shaḳhs nahīñ 
us kā saayā lagtā huuñ 
saare rishte tishna haiñ 
kyā maiñ dariyā lagtā huuñ 
us se gale mil kar ḳhud ko 
tanhā tanhā lagtā huuñ 
ḳhud ko maiñ sab āñkhoñ meñ 
dhundlā dhundlā lagtā huuñ 
maiñ har lamha is ghar se 
jaane vaalā lagtā huuñ 
kyā hue vo sab log ki maiñ 
suunā suunā lagtā huuñ 
maslahat is meñ kyā hai merī 
TuuTā phūTā lagtā huuñ 
kyā tum ko is haal meñ bhī 
maiñ duniyā kā lagtā huuñ 
kab kā rogī huuñ vaise 
shahr-e-masīhā lagtā huuñ 
merā taalū tar kar do 
sach-much pyāsā lagtā huuñ 
mujh se kamā lo kuchh paise 
zinda murda lagtā huuñ 
maiñ ne sahe haiñ makr apne 
ab bechāra lagtā huuñ"
730,"apne sab yaar kaam kar rahe haiñ 
aur ham haiñ ki naam kar rahe haiñ 
teġh-bāzī kā shauq apnī jagah 
aap to qatl-e-ām kar rahe haiñ 
dād-o-tahsīn kā ye shor hai kyuuñ 
ham to ḳhud se kalām kar rahe haiñ 
ham haiñ masrūf-e-intizām magar 
jaane kyā intizām kar rahe haiñ 
hai vo bechārgī kā haal ki ham 
har kisī ko salām kar rahe haiñ 
ek qattāla chāhiye ham ko 
ham ye e.alān-e-ām kar rahe haiñ 
kyā bhalā sāġhar-e-sifāl ki ham 
nāf-pyāle ko jaam kar rahe haiñ 
ham to aa.e the arz-e-matlab ko 
aur vo ehtirām kar rahe haiñ 
na uThe aah kā dhuāñ bhī ki vo 
kū-e-dil meñ ḳhirām kar rahe haiñ 
us ke hoñToñ pe rakh ke hoñT apne 
baat hī ham tamām kar rahe haiñ 
ham ajab haiñ ki us ke kūche meñ 
be-sabab dhūm-dhām kar rahe haiñ"
731,"baḌā ehsān ham farmā rahe haiñ 
ki un ke ḳhat unheñ lauTā rahe haiñ 
nahīñ tark-e-mohabbat par vo raazī 
qayāmat hai ki ham samjhā rahe haiñ 
yaqīñ kā rāsta tai karne vaale 
bahut tezī se vāpas aa rahe haiñ 
ye mat bhūlo ki ye lamhāt ham ko 
bichhaḌne ke liye milvā rahe haiñ 
ta.ajjub hai ki ishq-o-āshiqī se 
abhī kuchh log dhokā khā rahe haiñ 
tumheñ chāheñge jab chhin jāogī tum 
abhī ham tum ko arzāñ pā rahe haiñ 
kisī sūrat unheñ nafrat ho ham se 
ham apne aib ḳhud ginvā rahe haiñ 
vo pāgal mast hai apnī vafā meñ 
mirī āñkhoñ meñ aañsū aa rahe haiñ 
dalīloñ se use qaa.il kiyā thā 
dalīleñ de ke ab pachhtā rahe haiñ 
tirī bāñhoñ se hijrat karne vaale 
na.e māhaul meñ ghabrā rahe haiñ 
ye jazb-e-ishq hai yā jazba-e-raham 
tire aañsū mujhe rulvā rahe haiñ 
ajab kuchh rabt hai tum se ki tum ko 
ham apnā jaan kar Thukrā rahe haiñ 
vafā kī yādgāreñ tak na hoñgī 
mirī jaañ bas koī din jā rahe haiñ"
732,"bahut dil ko kushāda kar liyā kyā 
zamāne bhar se va.ada kar liyā kyā 
to kyā sach-much judā.ī mujh se kar lī 
to ḳhud apne ko aadhā kar liyā kyā 
hunar-mandī se apnī dil kā safha 
mirī jaañ tum ne saada kar liyā kyā 
jo yaksar jaan hai us ke badan se 
kaho kuchh istifāda kar liyā kyā 
bahut katrā rahe ho muġhbachoñ se 
gunāh-e-tark-e-bāda kar liyā kyā 
yahāñ ke log kab ke jā chuke haiñ 
safar jāda-ba-jāda kar liyā kyā 
uThāyā ik qadam tū ne na us tak 
bahut apne ko māñda kar liyā kyā 
tum apnī kaj-kulāhī haar baiThīñ 
badan ko be-libāda kar liyā kyā 
bahut nazdīk aatī jā rahī ho 
bichhaḌne kā irāda kar liyā kyā"
733,"be-dilī kyā yūñhī din guzar jā.eñge 
sirf zinda rahe ham to mar jā.eñge 
raqs hai rañg par rañg ham-raqs haiñ 
sab bichhaḌ jā.eñge sab bikhar jā.eñge 
ye ḳharābātiyān-e-ḳhirad-bāḳhta 
sub.h hote hī sab kaam par jā.eñge 
kitnī dilkash ho tum kitnā dil-jū huuñ maiñ 
kyā sitam hai ki ham log mar jā.eñge 
hai ġhanīmat ki asrār-e-hastī se ham 
be-ḳhabar aa.e haiñ be-ḳhabar jā.eñge"
734,"be-qarārī sī be-qarārī hai 
vasl hai aur firāq taarī hai 
jo guzārī na jā sakī ham se 
ham ne vo zindagī guzārī hai 
nighare kyā hue ki logoñ par 
apnā saaya bhī ab to bhārī hai 
bin tumhāre kabhī nahīñ aa.ī 
kyā mirī niiñd bhī tumhārī hai 
aap meñ kaise aa.uuñ maiñ tujh bin 
saañs jo chal rahī hai aarī hai 
us se kahiyo ki dil kī galiyoñ meñ 
raat din terī intizārī hai 
hijr ho yā visāl ho kuchh ho 
ham haiñ aur us kī yādgārī hai 
ik mahak samt-e-dil se aa.ī thī 
maiñ ye samjhā tirī savārī hai 
hādsoñ kā hisāb hai apnā 
varna har aan sab kī baarī hai 
ḳhush rahe tū ki zindagī apnī 
umr bhar kī umīd-vārī hai"
735,"chalo bād-e-bahārī jā rahī hai 
piyā-jī kī savārī jā rahī hai 
shumāl-e-jāvedān-e-sabz-e-jāñ se 
tamannā kī amārī jā rahī hai 
fuġhāñ ai dushman-e-dār-e-dil-o-jāñ 
mirī hālat sudhārī jā rahī hai 
hai pahlū meñ Take kī ik hasīna 
tirī furqat guzārī jā rahī hai 
jo in rozoñ mirā ġham hai vo ye hai 
ki ġham se burdbārī jā rahī hai 
hai siine meñ ajab ik hashr barpā 
ki dil se be-qarārī jā rahī hai 
maiñ paiham haar kar ye sochtā huuñ 
vo kyā shai hai jo haarī jā rahī hai 
dil us ke rū-ba-rū hai aur gum-sum 
koī arzī guzārī jā rahī hai 
vo sayyad bachcha ho aur shaiḳh ke saath 
miyāñ izzat hamārī jā rahī hai 
hai barpā har galī meñ shor-e-naġhma 
mirī fariyād maarī jā rahī hai 
vo yaad ab ho rahī hai dil se ruḳhsat 
miyāñ pyāroñ kī pyārī jā rahī hai 
dareġhā terī nazdīkī miyāñ-jān 
tirī duurī pe vaarī jā rahī hai 
bahut bad-hāl haiñ bastī tire log 
to phir tū kyuuñ sañvārī jā rahī hai 
tirī marham-nigāhī ai masīhā 
ḳharāsh-e-dil pe vaarī jā rahī hai 
ḳharābe meñ ajab thā shor barpā 
diloñ se intizārī jā rahī hai"
736,"dil jo hai aag lagā duuñ us ko 
aur phir ḳhud hī havā duuñ us ko 
jo bhī hai us ko gañvā baiThā hai 
maiñ bhalā kaise gañvā duuñ us ko 
tujh gumāñ par jo imārat kī thī 
sochtā huuñ ki maiñ Dhā duuñ us ko 
jism meñ aag lagā duuñ us ke 
aur phir ḳhud hī bujhā duuñ us ko 
hijr kī nazr to denī hai use 
sochtā huuñ ki bhulā duuñ us ko 
jo nahīñ hai mire dil kī duniyā 
kyuuñ na maiñ 'jaun' miTā duuñ us ko"
737,"dil kī taklīf kam nahīñ karte 
ab koī shikva ham nahīñ karte 
jān-e-jāñ tujh ko ab tirī ḳhātir 
yaad ham koī dam nahīñ karte 
dūsrī haar kī havas hai so ham 
sar-e-taslīm ḳham nahīñ karte 
vo bhī paḌhtā nahīñ hai ab dil se 
ham bhī naale ko nam nahīñ karte 
jurm meñ ham kamī kareñ bhī to kyuuñ 
tum sazā bhī to kam nahīñ karte"
738,"dil ne vafā ke naam par kār-e-vafā nahīñ kiyā 
ḳhud ko halāk kar liyā ḳhud ko fidā nahīñ kiyā 
ḳhīra-sarān-e-shauq kā koī nahīñ hai jumba-dār 
shahr meñ is giroh ne kis ko ḳhafā nahīñ kiyā 
jo bhī ho tum pe mo'tariz us ko yahī javāb do 
aap bahut sharīf haiñ aap ne kyā nahīñ kiyā 
nisbat ilm hai bahut hākim-e-vaqt ko aziiz 
us ne to kār-e-jahl bhī be-ulamā nahīñ kiyā 
jis ko bhī shaiḳh o shaah ne hukm-e-ḳhudā diyā qarār 
ham ne nahīñ kyā vo kaam haañ ba-ḳhudā nahīñ kiyā"
739,"ek hī muzhda sub.h laatī hai 
dhuup āñgan meñ phail jaatī hai 
rañg-e-mausam hai aur bād-e-sabā 
shahr kūchoñ meñ ḳhaak uḌātī hai 
farsh par kāġhaz uḌte phirte haiñ 
mez par gard jamtī jaatī hai 
sochtā huuñ ki us kī yaad āḳhir 
ab kise raat bhar jagātī hai 
maiñ bhī izn-e-navā-garī chāhūñ 
be-dilī bhī to lab hilātī hai 
so ga.e peḌ jaag uThī ḳhushbū 
zindagī ḳhvāb kyuuñ dikhātī hai 
us sarāpā vafā kī furqat meñ 
ḳhvāhish-e-ġhair kyuuñ satātī hai 
aap apne se ham-suḳhan rahnā 
ham-nashīñ saañs phuul jaatī hai 
kyā sitam hai ki ab tirī sūrat 
ġhaur karne pe yaad aatī hai 
kaun is ghar kī dekh-bhāl kare 
roz ik chiiz TuuT jaatī hai"
740,"gaahe gaahe bas ab yahī ho kyā 
tum se mil kar bahut ḳhushī ho kyā 
mil rahī ho baḌe tapāk ke saath 
mujh ko yaksar bhulā chukī ho kyā 
yaad haiñ ab bhī apne ḳhvāb tumheñ 
mujh se mil kar udaas bhī ho kyā 
bas mujhe yūñhī ik ḳhayāl aayā 
sochtī ho to sochtī ho kyā 
ab mirī koī zindagī hī nahīñ 
ab bhī tum merī zindagī ho kyā 
kyā kahā ishq jāvedānī hai! 
āḳhirī baar mil rahī ho kyā 
haañ fazā yaañ kī soī soī sī hai 
to bahut tez raushnī ho kyā 
mere sab tanz be-asar hī rahe 
tum bahut duur jā chukī ho kyā 
dil meñ ab soz-e-intizār nahīñ 
sham-e-ummīd bujh ga.ī ho kyā 
is samundar pe tishna-kām huuñ maiñ 
baan tum ab bhī bah rahī ho kyā"
741,"ghar se ham ghar talak ga.e hoñge 
apne hī aap tak ga.e hoñge 
ham jo ab aadmī haiñ pahle kabhī 
jaam hoñge chhalak ga.e hoñge 
vo bhī ab ham se thak gayā hogā 
ham bhī ab us se thak ga.e hoñge 
shab jo ham se huā muaaf karo 
nahīñ pī thī bahak ga.e hoñge 
kitne hī log hirs-e-shohrat meñ 
daar par ḳhud laTak ga.e hoñge 
shukr hai is nigāh-e-kam kā miyāñ 
pahle hī ham khaTak ga.e hoñge 
ham to apnī talāsh meñ akasr 
az samā-tā-samak ga.e hoñge 
us kā lashkar jahāñ-tahāñ ya.anī 
ham bhī bas be-kumak ga.e hoñge 
'jaun' allāh aur ye aalam 
biich meñ ham aTak ga.e hoñge"
742,"hālat-e-hāl ke sabab hālat-e-hāl hī ga.ī 
shauq meñ kuchh nahīñ gayā shauq kī zindagī ga.ī 
terā firāq jān-e-jāñ aish thā kyā mire liye 
ya.anī tire firāq meñ ḳhuub sharāb pī ga.ī 
tere visāl ke liye apne kamāl ke liye 
hālat-e-dil ki thī ḳharāb aur ḳharāb kī ga.ī 
us kī umīd-e-nāz kā ham se ye maan thā ki aap 
umr guzār dījiye umr guzār dī ga.ī 
ek hī hādsa to hai aur vo ye ki aaj tak 
baat nahīñ kahī ga.ī baat nahīñ sunī ga.ī 
ba.ad bhī tere jān-e-jāñ dil meñ rahā ajab samāñ 
yaad rahī tirī yahāñ phir tirī yaad bhī ga.ī 
us ke badan ko dī numūd ham ne suḳhan meñ aur phir 
us ke badan ke vāste ek qabā bhī sī ga.ī 
mīnā-ba-mīnā mai-ba-mai jām-ba-jām jam-ba-jam 
nāf-piyāle kī tire yaad ajab sahī ga.ī 
kahnī hai mujh ko ek baat aap se ya.anī aap se 
aap ke shahr-e-vasl meñ lazzat-e-hijr bhī ga.ī 
sehn-e-ḳhayāl-e-yār meñ kī na basar shab-e-firāq 
jab se vo chāñdnā gayā jab se vo chāñdnī ga.ī"
743,"ham jī rahe haiñ koī bahāna kiye baġhair 
us ke baġhair us kī tamannā kiye baġhair 
ambār us kā parda-e-hurmat banā miyāñ 
dīvār tak nahīñ girī pardā kiye baġhair 
yārāñ vo jo hai merā masīhā-e-jān-o-dil 
be-had aziiz hai mujhe achchhā kiye baġhair 
maiñ bistar-e-ḳhayāl pe leTā huuñ us ke paas 
sub.h-e-azal se koī taqāzā kiye baġhair 
us kā hai jo bhī kuchh hai mirā aur maiñ magar 
vo mujh ko chāhiye koī saudā kiye baġhair 
ye zindagī jo hai use ma.anā bhī chāhiye 
va.ada hameñ qubūl hai iifā kiye baġhair 
ai qātiloñ ke shahr bas itnī hī arz hai 
maiñ huuñ na qatl koī tamāshā kiye baġhair 
murshid ke jhuuT kī to sazā be-hisāb hai 
tum chhoḌiyo na shahr ko sahrā kiye baġhair 
un āñganoñ meñ kitnā sukūn o surūr thā 
ārā.ish-e-nazar tirī parvā kiye baġhair 
yārāñ ḳhushā ye roz o shab-e-dil ki ab hameñ 
sab kuchh hai ḳhush-gavār gavārā kiye baġhair 
girya-kunāñ kī fard meñ apnā nahīñ hai naam 
ham girya-kun azal ke haiñ girya kiye baġhair 
āḳhir haiñ kaun log jo baḳhshe hī jā.eñge 
tārīḳh ke harām se tauba kiye baġhair 
vo sunnī bachcha kaun thā jis kī jafā ne 'jaun' 
shii.ā banā diyā hameñ shii.ā kiye baġhair 
ab tum kabhī na aaoge ya.anī kabhī kabhī 
ruḳhsat karo mujhe koī va.ada kiye baġhair"
744,"ham to jaise vahāñ ke the hī nahīñ 
be-amāñ the amaañ ke the hī nahīñ 
ham ki haiñ terī dāstāñ yaksar 
ham tirī dāstāñ ke the hī nahīñ 
un ko āñdhī meñ hī bikharnā thā 
baal o par āshiyāñ ke the hī nahīñ 
ab hamārā makān kis kā hai 
ham to apne makāñ ke the hī nahīñ 
ho tirī ḳhāk-e-āstāñ pe salām 
ham tire āstāñ ke the hī nahīñ 
ham ne ranjish meñ ye nahīñ sochā 
kuchh suḳhan to zabāñ ke the hī nahīñ 
dil ne Daalā thā darmiyāñ jin ko 
log vo darmiyāñ ke the hī nahīñ 
us galī ne ye sun ke sabr kiyā 
jaane vaale yahāñ ke the hī nahīñ"
745,"har dhaḌkan haijānī thī har ḳhāmoshī tūfānī thī 
phir bhī mohabbat sirf musalsal milne kī āsānī thī 
jis din us se baat huī thī us din bhī be-kaif thā maiñ 
jis din us kā ḳhat aayā hai us din bhī vīrānī thī 
jab us ne mujh se ye kahā thā ishq rifāqat hī to nahīñ 
tab maiñ ne har shaḳhs kī sūrat mushkil se pahchānī thī 
jis din vo milne aa.ī hai us din kī rūdād ye hai 
us kā blouse nāranjī thā us kī saarī dhānī thī 
uljhan sī hone lagtī thī mujh ko akasr aur vo yuuñ 
merā mizāj-e-ishq thā shahrī us kī vafā dahqānī thī 
ab to us ke baare meñ tum jo chāho vo kah Daalo 
vo añgḌā.ī mere kamre tak to baḌī rūhānī thī 
naam pe ham qurbān the us ke lekin phir ye taur huā 
us ko dekh ke ruk jaanā bhī sab se baḌī qurbānī thī 
mujh se bichhaḌ kar bhī vo laḌkī kitnī ḳhush ḳhush rahtī hai 
us laḌkī ne mujh se bichhaḌ kar mar jaane kī Thānī thī 
ishq kī hālat kuchh bhī nahīñ thī baat baḌhāne kā fan thā 
lamhe lā-fānī Thahre the qatroñ kī tuġhyānī thī 
jis ko ḳhud maiñ ne bhī apnī ruuh kā irfāñ samjhā thā 
vo to shāyad mere pyāse hoñToñ kī shaitānī thī 
thā darbār-e-kalāñ bhī us kā naubat-ḳhāna us kā thā 
thī mere dil kī jo raanī amrohe kī raanī thī"
746,"īzā-dahī kī daad jo paatā rahā huuñ maiñ 
har nāz-āfrīñ ko satātā rahā huuñ maiñ 
ai ḳhush-ḳhirām paañv ke chhāle to gin zarā 
tujh ko kahāñ kahāñ na phirātā rahā huuñ maiñ 
ik husn-e-be-misāl kī tamsīl ke liye 
parchhā.iyoñ pe rañg girātā rahā huuñ maiñ 
kyā mil gayā zamīr-e-hunar bech kar mujhe 
itnā ki sirf kaam chalātā rahā huuñ maiñ 
rūhoñ ke parda-posh gunāhoñ se be-ḳhabar 
jismoñ kī nekiyāñ hī ginātā rahā huuñ maiñ 
tujh ko ḳhabar nahīñ ki tirā karb dekh kar 
akasr tirā mazāq uḌātā rahā huuñ maiñ 
shāyad mujhe kisī se mohabbat nahīñ huī 
lekin yaqīn sab ko dilātā rahā huuñ maiñ 
ik satr bhī kabhī na likhī maiñ ne tere naam 
pāgal tujhī ko yaad bhī aatā rahā huuñ maiñ 
jis din se e'timād meñ aayā tirā shabāb 
us din se tujh pe zulm hī Dhātā rahā huuñ maiñ 
apnā misāliya mujhe ab tak na mil sakā 
zarroñ ko āftāb banātā rahā huuñ maiñ 
bedār kar ke tere badan kī ḳhud-āgahī 
tere badan kī umr ghaTātā rahā huuñ maiñ 
kal dopahar ajiib sī ik be-dilī rahī 
bas tīliyāñ jalā ke bujhātā rahā huuñ maiñ"
747,"ik hunar hai jo kar gayā huuñ maiñ 
sab ke dil se utar gayā huuñ maiñ 
kaise apnī hañsī ko zabt karūñ 
sun rahā huuñ ki ghar gayā huuñ maiñ 
kyā batā.ūñ ki mar nahīñ paatā 
jīte-jī jab se mar gayā huuñ maiñ 
ab hai bas apnā sāmnā dar-pesh 
har kisī se guzar gayā huuñ maiñ 
vahī nāz-o-adā vahī ġhamze 
sar-ba-sar aap par gayā huuñ maiñ 
ajab ilzām huuñ zamāne kā 
ki yahāñ sab ke sar gayā huuñ maiñ 
kabhī ḳhud tak pahuñch nahīñ paayā 
jab ki vaañ umr bhar gayā huuñ maiñ 
tum se jānāñ milā huuñ jis din se 
be-tarah ḳhud se Dar gayā huuñ maiñ 
kū-e-jānāñ meñ sog barpā hai 
ki achānak sudhar gayā huuñ maiñ"
748,"jī hī jī meñ vo jal rahī hogī 
chāñdnī meñ Tahal rahī hogī 
chāñd ne taan lī hai chādar-e-abr 
ab vo kapḌe badal rahī hogī 
so ga.ī hogī vo shafaq-andām 
sabz qindīl jal rahī hogī 
surḳh aur sabz vādiyoñ kī taraf 
vo mire saath chal rahī hogī 
chaḌhte chaḌhte kisī pahāḌī par 
ab vo karvaT badal rahī hogī 
peḌ kī chhāl se ragaḌ khā kar 
vo tane se phisal rahī hogī 
nīl-gūñ jhiil naaf tak pahne 
sandalīñ jism mal rahī hogī 
ho ke vo ḳhvāb-e-aish se bedār 
kitnī hī der shal rahī hogī"
749,"jo huā 'jaun' vo huā bhī nahīñ 
ya.anī jo kuchh bhī thā vo thā bhī nahīñ 
bas gayā jab vo shahr-e-dil meñ mire 
phir maiñ is shahr meñ rahā bhī nahīñ 
ik ajab taur haal hai ki jo hai 
ya.anī maiñ bhī nahīñ ḳhudā bhī nahīñ 
lamhoñ se ab muāmla kyā ho 
dil pe ab kuchh guzar rahā bhī nahīñ 
jāniye maiñ chalā gayā huuñ kahāñ 
maiñ to ḳhud se kahīñ gayā bhī nahīñ 
tū mire dil meñ aan ke bas jā 
aur tū mere paas aa bhī nahīñ"
750,"juz gumāñ aur thā hī kyā merā 
faqat ik merā naam thā merā 
nik.hat-e-pairahan se us gul kī 
silsila be-sabā rahā merā 
mujh ko ḳhvāhish hī DhūñDne kī na thī 
mujh meñ khoyā rahā ḳhudā merā 
thuuk de ḳhuun jaan le vo agar 
ālam-e-tark-e-mudda.ā merā 
jab tujhe merī chaah thī jānāñ 
bas vahī vaqt thā kaḌā merā 
koī mujh tak pahuñch nahīñ paatā 
itnā āsān hai patā merā 
aa chukā pesh vo muravvat se 
ab chalūñ kaam ho chukā merā 
aaj maiñ ḳhud se ho gayā māyūs 
aaj ik yaar mar gayā merā"
751,"kaam kī baat maiñ ne kī hī nahīñ 
ye mirā taur-e-zindagī hī nahīñ 
ai umiid ai umīd-e-nau-maidāñ 
mujh se mayyat tirī uThī hī nahīñ 
maiñ jo thā us galī kā mast-e-ḳhirām 
us galī meñ mirī chalī hī nahīñ 
ye sunā hai ki mere kuuch ke ba.ad 
us kī ḳhushbū kahīñ basī hī nahīñ 
thī jo ik fāḳhta udaas udaas 
sub.h vo shāḳh se uḌī hī nahīñ 
mujh meñ ab merā jī nahīñ lagtā 
aur sitam ye ki merā jī hī nahīñ 
vo jo rahtī thī dil-mohalle meñ 
phir vo laḌkī mujhe milī hī nahīñ 
jā.iye aur ḳhaak uḌā.iye aap 
ab vo ghar kyā ki vo galī hī nahīñ 
haa.e vo shauq jo nahīñ thā kabhī 
haa.e vo zindagī jo thī hī nahīñ"
752,"ḳhuub hai shauq kā ye pahlū bhī 
maiñ bhī barbād ho gayā tū bhī 
husn-e-maġhmūm tamkanat meñ tirī 
farq aayā na yak-sar-e-mū bhī 
ye na sochā thā zer-e-sāya-e-zulf 
ki bichhaḌ jā.egī ye ḳhush-bū bhī 
husn kahtā thā chheḌne vaale 
chheḌnā hī to bas nahīñ chhū bhī 
haa.e vo us kā mauj-ḳhez badan 
maiñ to pyāsā rahā lab-e-jū bhī 
yaad aate haiñ mo.ajize apne 
aur us ke badan kā jaadū bhī 
yāsmīñ us kī ḳhaas mahram-e-rāz 
yaad aayā karegī ab tū bhī 
yaad se us kī hai mirā parhez 
ai sabā ab na aa.iyo tū bhī 
haiñ yahī 'jaun-elia' jo kabhī 
saḳht maġhrūr bhī the bad-ḳhū bhī"
753,"kis se iz.hār-e-mudda.ā kiije 
aap milte nahīñ haiñ kyā kiije 
ho na paayā ye faisla ab tak 
aap kiije to kyā kiyā kiije 
aap the jis ke chāra-gar vo javāñ 
saḳht bīmār hai duā kiije 
ek hī fan to ham ne sīkhā hai 
jis se miliye use ḳhafā kiije 
hai taqāzā mirī tabī.at kā 
har kisī ko charāġh-pā kiije 
hai to baare ye ālam-e-asbāb 
be-sabab chīḳhne lagā kiije 
aaj ham kyā gila kareñ us se 
gila-e-tañgī-e-qabā kiije 
nutq haivān par garāñ hai abhī 
guftugū kam se kam kiyā kiije 
hazrat-e-zulf-e-ġhāliya-afshāñ 
naam apnā sabā sabā kiije 
zindagī kā ajab mo.āmla hai 
ek lamhe meñ faisla kiije 
mujh ko aadat hai ruuTh jaane kī 
aap mujh ko manā liyā kiije 
milte rahiye isī tapāk ke saath 
bevafā.ī kī intihā kiije 
kohkan ko hai ḳhud-kushī ḳhvāhish 
shāh-bāno se iltijā kiije 
mujh se kahtī thiiñ vo sharāb āñkheñ 
aap vo zahar mat piyā kiije 
rañg har rañg meñ hai dād-talab 
ḳhuun thūkūñ to vāh-vā kiije"
754,"kitne aish se rahte hoñge kitne itrāte hoñge 
jaane kaise log vo hoñge jo us ko bhāte hoñge 
shaam hue ḳhush-bāsh yahāñ ke mere paas aa jaate haiñ 
mere bujhne kā nazzāra karne aa jaate hoñge 
vo jo na aane vaalā hai nā us se mujh ko matlab thā 
aane vāloñ se kyā matlab aate haiñ aate hoñge 
us kī yaad kī bād-e-sabā meñ aur to kyā hotā hogā 
yūñhī mere baal haiñ bikhre aur bikhar jaate hoñge 
yaaro kuchh to zikr karo tum us kī qayāmat bāñhoñ kā 
vo jo simaTte hoñge un meñ vo to mar jaate hoñge 
merā saañs ukhaḌte hī sab bain kareñge ro.eñge 
ya.anī mere ba.ad bhī ya.anī saañs liye jaate hoñge"
755,"nayā ik rishta paidā kyuuñ kareñ ham 
bichhaḌnā hai to jhagḌā kyuuñ kareñ ham 
ḳhamoshī se adā ho rasm-e-dūrī 
koī hañgāma barpā kyuuñ kareñ ham 
ye kaafī hai ki ham dushman nahīñ haiñ 
vafā-dārī kā da.avā kyuuñ kareñ ham 
vafā iḳhlās qurbānī mohabbat 
ab in lafzoñ kā pīchhā kyuuñ kareñ ham 
hamārī hī tamannā kyuuñ karo tum 
tumhārī hī tamannā kyuuñ kareñ ham 
kiyā thā ahd jab lamhoñ meñ ham ne 
to saarī umr iifā kyuuñ kareñ ham 
nahīñ duniyā ko jab parvā hamārī 
to phir duniyā kī parvā kyuuñ kareñ ham 
ye bastī hai musalmānoñ kī bastī 
yahāñ kār-e-masīhā kyuuñ kareñ ham"
756,"ruuh pyāsī kahāñ se aatī hai 
ye udāsī kahāñ se aatī hai 
hai vo yak-sar supurdagī to bhalā 
bad-havāsī kahāñ se aatī hai 
vo ham-āġhosh hai to phir dil meñ 
nā-shanāsī kahāñ se aatī hai 
ek zindān-e-be-dilī aur shaam 
ye sabā sī kahāñ se aatī hai 
tū hai pahlū meñ phir tirī ḳhushbū 
ho ke baasī kahāñ se aatī hai 
dil hai shab-soḳhta sivā.e ummīd 
tū nidā sī kahāñ se aatī hai 
maiñ huuñ tujh meñ aur aas huuñ terī 
to nirāsī kahāñ se aatī hai"
757,"saare rishte tabāh kar aayā 
dil-e-barbād apne ghar aayā 
āḳhirash ḳhuun thūkne se miyāñ 
baat meñ terī kyā asar aayā 
thā ḳhabar meñ ziyāñ dil o jaañ kā 
har taraf se maiñ be-ḳhabar aayā 
ab yahāñ hosh meñ kabhī apne 
nahīñ ā.ūñgā maiñ agar aayā 
maiñ rahā umr bhar judā ḳhud se 
yaad maiñ ḳhud ko umr bhar aayā 
vo jo dil naam kā thā ek nafar 
aaj maiñ is se bhī mukar aayā 
muddatoñ ba.ad ghar gayā thā maiñ 
jaate hī maiñ vahāñ se Dar aayā"
758,"sar hī ab phoḌiye nadāmat meñ 
niiñd aane lagī hai furqat meñ 
haiñ dalīleñ tire ḳhilāf magar 
sochtā huuñ tirī himāyat meñ 
ruuh ne ishq kā fareb diyā 
jism ko jism kī adāvat meñ 
ab faqat ādatoñ kī varzish hai 
ruuh shāmil nahīñ shikāyat meñ 
ishq ko darmiyāñ na laao ki maiñ 
chīḳhtā huuñ badan kī usrat meñ 
ye kuchh āsān to nahīñ hai ki ham 
rūThte ab bhī haiñ muravvat meñ 
vo jo ta.amīr hone vaalī thī 
lag ga.ī aag us imārat meñ 
zindagī kis tarah basar hogī 
dil nahīñ lag rahā mohabbat meñ 
hāsil-e-kun hai ye jahān-e-ḳharāb 
yahī mumkin thā itnī ujlat meñ 
phir banāyā ḳhudā ne aadam ko 
apnī sūrat pe aisī sūrat meñ 
aur phir aadmī ne ġhaur kiyā 
chhipkilī kī latīf san.at meñ 
ai ḳhudā jo kahīñ nahīñ maujūd 
kyā likhā hai hamārī qismat meñ"
759,"sharmindagī hai ham ko bahut ham mile tumheñ 
tum sar-ba-sar ḳhushī the magar ġham mile tumheñ 
maiñ apne aap meñ na milā is kā ġham nahīñ 
ġham to ye hai ki tum bhī bahut kam mile tumheñ 
hai jo hamārā ek hisāb us hisāb se 
aatī hai ham ko sharm ki paiham mile tumheñ 
tum ko jahān-e-shauq-o-tamannā meñ kyā milā 
ham bhī mile to darham o barham mile tumheñ 
ab apne taur hī meñ nahīñ tum so kaash ki 
ḳhud meñ ḳhud apnā taur koī dam mile tumheñ 
is shahr-e-hīla-jū meñ jo mahram mile mujhe 
fariyād jān-e-jāñ vahī mahram mile tumheñ 
detā huuñ tum ko ḳhushki-e-mizhgāñ kī maiñ duā 
matlab ye hai ki dāman-e-pur-nam mile tumheñ 
maiñ un meñ aaj tak kabhī paayā nahīñ gayā 
jānāñ jo mere shauq ke aalam mile tumheñ 
tum ne hamāre dil meñ bahut din safar kiyā 
sharminda haiñ ki us meñ bahut ḳham mile tumheñ 
yuuñ ho ki aur hī koī havvā mile mujhe 
ho yuuñ ki aur hī koī aadam mile tumheñ"
760,"siina dahak rahā ho to kyā chup rahe koī 
kyuuñ chīḳh chīḳh kar na galā chhīl le koī 
sābit huā sukūn-e-dil-o-jāñ kahīñ nahīñ 
rishtoñ meñ DhūñDhtā hai to DhūñDā kare koī 
tark-e-ta.alluqāt koī mas.ala nahīñ 
ye to vo rāsta hai ki bas chal paḌe koī 
dīvār jāntā thā jise maiñ vo dhuul thī 
ab mujh ko e'timād kī dāvat na de koī 
maiñ ḳhud ye chāhtā huuñ ki hālāt huuñ ḳharāb 
mere ḳhilāf zahr ugaltā phire koī 
ai shaḳhs ab to mujh ko sabhī kuchh qubūl hai 
ye bhī qubūl hai ki tujhe chhīn le koī 
haañ Thiik hai maiñ apnī anā kā marīz huuñ 
āḳhir mire mizāj meñ kyuuñ daḳhl de koī 
ik shaḳhs kar rahā hai abhī tak vafā kā zikr 
kaash us zabāñ-darāz kā muñh noch le koī"
761,"tañg āġhosh meñ ābād karūñgā tujh ko 
huuñ bahut shaad ki nāshād karūñgā tujh ko 
fikr-e-ījād meñ gum huuñ mujhe ġhāfil na samajh 
apne andāz par ījād karūñgā tujh ko 
nashsha hai raah kī duurī kā ki hamrāh hai tū 
jaane kis shahr meñ ābād karūñgā tujh ko 
merī bāñhoñ meñ bahakne kī sazā bhī sun le 
ab bahut der meñ āzād karūñgā tujh ko 
maiñ ki rahtā huuñ ba-sad-nāz gurezāñ tujh se 
tū na hogā to bahut yaad karūñgā tujh ko"
762,"Thiik hai ḳhud ko ham badalte haiñ 
shukriya mashvarat kā chalte haiñ 
ho rahā huuñ maiñ kis tarah barbād 
dekhne vaale haath malte haiñ 
hai vo jaan ab har ek mahfil kī 
ham bhī ab ghar se kam nikalte haiñ 
kyā takalluf kareñ ye kahne meñ 
jo bhī ḳhush hai ham us se jalte haiñ 
hai use duur kā safar dar-pesh 
ham sambhāle nahīñ sambhalte haiñ 
tum bano rañg tum bano ḳhushbū 
ham to apne suḳhan meñ Dhalte haiñ 
maiñ usī tarah to bahaltā huuñ 
aur sab jis tarah bahalte haiñ 
hai ajab faisle kā sahrā bhī 
chal na paḌiye to paañv jalte haiñ"
763,"tumhārā hijr manā luuñ agar ijāzat ho 
maiñ dil kisī se lagā luuñ agar ijāzat ho 
tumhāre ba.ad bhalā kyā haiñ va.ada-o-paimāñ 
bas apnā vaqt gañvā luuñ agar ijāzat ho 
tumhāre hijr kī shab-hā-e-kār meñ jānāñ 
koī charāġh jalā luuñ agar ijāzat ho 
junūñ vahī hai vahī maiñ magar hai shahr nayā 
yahāñ bhī shor machā luuñ agar ijāzat ho 
kise hai ḳhvāhish-e-marham-garī magar phir bhī 
maiñ apne zaḳhm dikhā luuñ agar ijāzat ho 
tumhārī yaad meñ jiine kī aarzū hai abhī 
kuchh apnā haal sambhālūñ agar ijāzat ho"
764,"tū bhī chup hai maiñ bhī chup huuñ ye kaisī tanhā.ī hai 
tere saath tirī yaad aa.ī kyā tū sach-much aa.ī hai 
shāyad vo din pahlā din thā palkeñ bojhal hone kā 
mujh ko dekhte hī jab us kī añgḌā.ī sharmā.ī hai 
us din pahlī baar huā thā mujh ko rifāqat kā ehsās 
jab us ke malbūs kī ḳhushbū ghar pahuñchāne aa.ī hai 
husn se arz-e-shauq na karnā husn ko zak pahuñchānā hai 
ham ne arz-e-shauq na kar ke husn ko zak pahuñchā.ī hai 
ham ko aur to kuchh nahīñ sūjhā albatta us ke dil meñ 
soz-e-raqābat paidā kar ke us kī niiñd uḌaa.ī hai 
ham donoñ mil kar bhī diloñ kī tanhā.ī meñ bhaTkeñge 
pāgal kuchh to soch ye tū ne kaisī shakl banā.ī hai 
ishq-e-pechāñ kī sandal par jaane kis din bel chaḌhe 
kyārī meñ paanī Thahrā hai dīvāroñ par kaa.ī hai 
husn ke jaane kitne chehre husn ke jaane kitne naam 
ishq kā pesha husn-parastī ishq baḌā harjā.ī hai 
aaj bahut din ba.ad maiñ apne kamre tak aa niklā thā 
juuñ hī darvāza kholā hai us kī ḳhushbū aa.ī hai 
ek to itnā habs hai phir maiñ sāñseñ roke baiThā huuñ 
vīrānī ne jhāḌū de ke ghar meñ dhuul uḌaa.ī hai"
765,"umr guzregī imtihān meñ kyā 
daaġh hī deñge mujh ko daan meñ kyā 
merī har baat be-asar hī rahī 
naqs hai kuchh mire bayān meñ kyā 
mujh ko to koī Toktā bhī nahīñ 
yahī hotā hai ḳhāndān meñ kyā 
apnī mahrūmiyāñ chhupāte haiñ 
ham ġharīboñ kī ān-bān meñ kyā 
ḳhud ko jaanā judā zamāne se 
aa gayā thā mire gumān meñ kyā 
shaam hī se dukān-e-dīd hai band 
nahīñ nuqsān tak dukān meñ kyā 
ai mire sub.h-o-shām-e-dil kī shafaq 
tū nahātī hai ab bhī baan meñ kyā 
bolte kyuuñ nahīñ mire haq meñ 
aable paḌ ga.e zabān meñ kyā 
ḳhāmushī kah rahī hai kaan meñ kyā 
aa rahā hai mire gumān meñ kyā 
dil ki aate haiñ jis ko dhyān bahut 
ḳhud bhī aatā hai apne dhyān meñ kyā 
vo mile to ye pūchhnā hai mujhe 
ab bhī huuñ maiñ tirī amaan meñ kyā 
yuuñ jo taktā hai āsmān ko tū 
koī rahtā hai āsmān meñ kyā 
hai nasīm-e-bahār gard-ālūd 
ḳhaak uḌtī hai us makān meñ kyā 
ye mujhe chain kyuuñ nahīñ paḌtā 
ek hī shaḳhs thā jahān meñ kyā"
766,"us ke pahlū se lag ke chalte haiñ 
ham kahīñ Tālne se Talte haiñ 
band hai mai-kadoñ ke darvāze 
ham to bas yūñhī chal nikalte haiñ 
maiñ usī tarah to bahaltā huuñ 
aur sab jis tarah bahalte haiñ 
vo hai jaan ab har ek mahfil kī 
ham bhī ab ghar se kam nikalte haiñ 
kyā takalluf kareñ ye kahne meñ 
jo bhī ḳhush hai ham us se jalte haiñ 
hai use duur kā safar dar-pesh 
ham sambhāle nahīñ sambhalte haiñ 
shaam furqat kī lahlhā uThī 
vo havā hai ki zaḳhm bharte haiñ 
hai ajab faisle kā sahrā bhī 
chal na paḌiye to paañv jalte haiñ 
ho rahā huuñ maiñ kis tarah barbād 
dekhne vaale haath malte haiñ 
tum bano rañg tum bano ḳhushbū 
ham to apne suḳhan meñ Dhalte haiñ"
767,"zabt kar ke hañsī ko bhuul gayā 
maiñ to us zaḳhm hī ko bhuul gayā 
zāt-dar-zāt ham-safar rah kar 
ajnabī ajnabī ko bhuul gayā 
sub.h tak vaj.h-e-jāñ-kanī thī jo baat 
maiñ use shaam hī ko bhuul gayā 
ahd-e-vābastagī guzār ke maiñ 
vaj.h-e-vābastagī ko bhuul gayā 
sab dalīleñ to mujh ko yaad rahīñ 
bahs kyā thī usī ko bhuul gayā 
kyuuñ na ho naaz is zehānat par 
ek maiñ har kisī ko bhuul gayā 
sab se pur-amn vāqi.a ye hai 
aadmī aadmī ko bhuul gayā 
qahqaha mārte hī dīvāna 
har ġham-e-zindagī ko bhuul gayā 
ḳhvāb-hā-ḳhvāb jis ko chāhā thā 
rañg-hā-rañg usī ko bhuul gayā 
kyā qayāmat huī agar ik shaḳhs 
apnī ḳhush-qismatī ko bhuul gayā 
soch kar us kī ḳhalvat-anjumanī 
vaañ maiñ apnī kamī ko bhuul gayā 
sab bure mujh ko yaad rahte haiñ 
jo bhalā thā usī ko bhuul gayā 
un se va.ada to kar liyā lekin 
apnī kam-fursatī ko bhuul gayā 
bastiyo ab to rāsta de do 
ab to maiñ us galī ko bhuul gayā 
us ne goyā mujhī ko yaad rakhā 
maiñ bhī goyā usī ko bhuul gayā 
ya.anī tum vo ho vāqa.ī? had hai 
maiñ to sach-much sabhī ko bhuul gayā 
āḳhirī but ḳhudā na kyuuñ Thahre 
but-shikan but-garī ko bhuul gayā 
ab to har baat yaad rahtī hai 
ġhāliban maiñ kisī ko bhuul gayā 
us kī ḳhushiyoñ se jalne vaalā 'jaun' 
apnī īzā-dahī ko bhuul gayā"
768,"zindagī kyā hai ik kahānī hai 
ye kahānī nahīñ sunānī hai 
hai ḳhudā bhī ajiib ya.anī jo 
na zamīnī na āsmānī hai 
hai mire shauq-e-vasl ko ye gila 
us kā pahlū sarā-e-fānī hai 
apnī tāmīr-e-jān-o-dil ke liye 
apnī buniyād ham ko Dhānī hai 
ye hai lamhoñ kā ek shahr-e-azal 
yaañ kī har baat nā-gahānī hai 
chaliye ai jān-e-shām aaj tumheñ 
sham.a ik qabr par jalānī hai 
rañg kī apnī baat hai varna 
āḳhirash ḳhuun bhī to paanī hai 
ik abas kā vajūd hai jis se 
zindagī ko murād paanī hai 
shaam hai aur sahn meñ dil ke 
ik ajab huzn-e-āsmānī hai"
